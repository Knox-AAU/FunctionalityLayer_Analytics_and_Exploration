EL: Søgning til velfærdsuddannelser skal op med bedre løn og arbejdsforhold. 
Årets optag på de videregående uddannelser viser en faldende søgning på velfærdsuddannelserne som folkeskolelærer, pædagog, sygeplejerske og socialrådgiver.
Det er et stort problem, siger Eva Flyvholm:
– Igen i år ser vi et fald på velfærdsuddannelserne som sygeplejerske og pædagog. Det er et problem, vi tager meget seriøst, for de fag skal vokse for at kunne løfte fremtidens velfærd, når der kommer flere børn og ældre. Derfor skal jobbene gøres mere attraktive med bedre løn og arbejdsforhold, så flere vil få lyst til at gå den vej.
– Vi kommer snart til at mangle i tusindvis af sygeplejersker, pædagoger, socialrådgivere og sosu’er. Løsningen på rekrutteringen er: Mere i løn, flere kollegaer og bedre arbejdsforhold i de fag.
– Det er også derfor, regeringen må komme i gear og være med til at skrotte den forældede og dybt urimelige tjenestemandsreform og underbetalingen af de kvindedominerede fag.
 
 