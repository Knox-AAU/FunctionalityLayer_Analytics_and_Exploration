Ny uddannelses- og forskningsordfører for Enhedslisten: Her er efterårets kampe. 
Victoria Velásquez overtager posten som Enhedslistens uddannelses- og forskningsordfører i dag på partiets sommergruppemøde.
Faklen gives videre fra Pernille Skipper til Victoria Velásquez på et tidspunkt, hvor uddannelsesområdet fortsat er præget af COVID-19 og mistrivsel blandt mange studerende. Snart vender de studerende tilbage til studierne, men alt er ikke ved det gamle. Effekterne af corona-krisen er stadig tydelige og sprækkerne i uddannelsessystemet, som har eksisteret længe, er vokset sig større under krisen mener den nye ordfører.
Enhedslistens uddannelses- og forskningsordfører Victoria Velásquez udtaler:

Der er behov for, at politikerne tager ansvar, og jeg glæder mig til at komme i gang. Ensomhed, stres, angst, præstationspres og studiegæld er alle symptomer på mere grundlæggende problemer i samfundet og i uddannelsessystemet. Vi må og skal bruge den anledning, krisen giver os, til at gennemføre reelle forandringer på uddannelsesområdet.
Derfor peger vi i Enhedslisten på tre områder, hvor man bør sætte ind til en start: velfærdsuddannelser, investeringer uden for de store byer og forskningsfriheden.
Velfærdsuddannelserne skal styrkes. Igen i år er der alt for få, som søger ind som fx pædagog-, sygeplejerske- eller lærerstuderende. Det kræver både bedre uddannelser og bedre arbejdsvilkår. Enhedslisten vil kæmpe for langt flere undervisningstimer, bedre praktik og mere praksisnær undervisning. Og for ordentlige arbejdsvilkår i velfærdsfagene med flere kollegaer og bedre løn.
Når ungdomsårgangene falder de kommende år, så der fortsat er studiepladser uden for de store uddannelsesbyer, skal vi styrke uddannelsesmulighederne i hele landet. Det var godt, at der blev afsat ekstra midler med aftalen om bedre uddannelsesmuligheder før sommerferien. Men efter årevis med besparelser er der behov for et ekstra løft. Derfor ønsker Enhedslisten at hæve det regionale taxameter i efterårets finanslovsforhandlinger, så der er flere penge per studerende, og dermed endnu bedre muligheder for at oprette uddannelsespladser af høj kvalitet uden for de store byer.
I Enhedslisten vil vi gå forrest i kampen for forskningsfriheden til efteråret. Forskning og uddannelse af høj kvalitet hænger sammen, og den seneste tids angreb fra højrefløjen har vist, at der er behov for at stå sammen om at sikre forskeres ytrings- og forskningsfrihed. I efterårets forhandlinger om forskningsreserven vil Enhedslisten kæmpe for flere midler til fri forskning, som politikere og erhvervslivet ikke kan blande sig i.

 