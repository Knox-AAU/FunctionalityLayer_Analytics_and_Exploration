Retfærdig økonomi for de mange – Enhedslistens reformudspil til at bekæmpe uligheden i Danmark. 
Uligheden er steget i Danmark gennem mange år. De sidste knap 30 år er det gået den helt forkerte vej, og Danmark er blevet et markant mere ulige land i perioden. Flere gange på socialdemokratiske regeringers vagt. Enhedslisten vil i en helt anden retning.
Uligheden er ikke kommet af sig selv. Politiske beslutninger, der har gavnet et mindretal på bekostning af det store flertal, bærer et stort ansvar. Uligheden er altså i høj grad resultatet af en politik, ikke mindst en skattepolitik, der igen og igen har tilgodeset samfundets rigeste.
Samtidigt har en række brutale reformer af blandt andet kontanthjælp og førtidspension ramt dem, der har mindst, særligt hårdt. Uligheden er kort sagt en konsekvens af politiske beslutninger. Det vil sige beslutninger, som vi kan ændre på – hvis vi vil.
Enhedslisten præsenterer her en reformpolitik, som vil løfte i bunden, give helt almindelige lønmodtagere en skattelettelse og bede de rige om at bidrage mere til fællesskabet. En helt anden kurs, end den, Socialdemokratiet er slået ind på, og en kurs, som kan virkeliggøres i morgen, hvis den politiske vilje var til det.
Enhedslistens ulighedsudspil vil skabe en mere lige økonomi og et retfærdigt samfund. Udspillet består af forslag der i meget stort omfang gør op med uligheden, og som det er muligt for Skatteministeriet at regne på. Dermed kan vi sige ret præcist, hvor meget forslagene vil rokke ved uligheden.
Læs udspillet her
 