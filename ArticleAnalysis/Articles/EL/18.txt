Undersøgelse om forskelsbehandling og seksuel chikane. 
Enhedslisten har bedt Kvinfo lave en uafhængig undersøgelse af omfang og karakter af forskelsbehandling på baggrund af køn og seksuel orientering samt seksuel chikane i partiet. Undersøgelsen ligger nu færdig. Ligestillingsordfører Pernille Skipper siger:

Jeg er rigtig glad for, at vi nu har modtaget resultaterne af undersøgelsen fra Kvinfo, og at vi nu har mere viden og flere redskaber til at arbejde med problemer omkring forskelsbehandling og seksuel chikane. Med den her undersøgelse i hånden starter vi arbejdet med en ny handleplan, som forhåbentlig bidrager til både øget bevidsthed og en stadig mere inkluderende kultur.

 

Enhedslisten er et erklæret feministisk parti, og har i alle vores leveår forsøgt at arbejde med en feministisk praksis, men det betyder selvfølgelig ikke, at vi ikke også i lighed med resten af samfundet har problemer. Der skal være plads til alle hos os, og det kræver, at vi hele tiden arbejder for det.

 

Vi kan se i undersøgelsen fra Kvinfo, at der er nogle grupper, som vi skal have et ekstra øje på, fordi de er særligt udsatte i forhold til partiets medlemmer generelt. Ikke overraskende er kvinder er mere udsatte end mænd, men også unge, bi- og panseksuelle og vores ansatte har oplevet både flere ubehageligheder og deciderede befamlinger set i forhold til resten af partiet. Det skal vi gøre noget ved. Og så er det tydeligt, at vi har problemer med at udbrede viden til vores medlemmer om, hvor de kan henvende sig, hvis de oplever noget grænseoverskridende.

 
Link til rapporten: Omfang og karakter af forskelbehandling samt seksuel chikane
 