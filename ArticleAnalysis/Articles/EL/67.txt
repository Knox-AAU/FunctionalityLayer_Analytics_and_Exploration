Enhedslisten: Alle danske børn skal hjem fra Syrien. 
Regeringen har i dag meldt ud, at den kommer til at tage tre mødre og fjorten børn hjem fra Syrien. Der er altså fem danske børn, som ikke kommer hjem. Task-forcens konklusioner viser klokkeklart, at Enhedslisten har fået ret i, at man kan ikke tage børnene hjem uden deres mødre. Børnene lider stor overlast i fangelejrene, og det er til større fare for Danmarks sikkerhed at lade dem blive dernede, end at hente dem til Danmark.
Rosa Lund, retsordfører for Enhedslisten udtaler:

Det er simpelthen en kæmpe lettelse og rigtig godt, at nogle børn og mødre nu endelig kommer hjem i sikkerhed fra de syriske fangelejre. Det er frygteligt, at det ikke er sket noget før. De børn har været i livsfare hver dag, de har været i lejrene, og jeg er stolt af, at det er lykkedes Enhedslisten og mange andre gode kræfter gennem årelangt pres at få børnene hjem.
Det her er endnu ikke slut for Enhedslisten. Vi stopper ikke med at slås, før alle danske børn er hjemme. Vi kan ikke være bekendt at efterlade nogen i helvedes forgård i Syrien.
Børnene i de syriske fangelejre lider både stor psykisk og fysisk overlast. De lider af angst og underernæring, og derfor skal de allesammen hurtigst muligt hjem. De fem børn, som bliver efterladt i Syrien, har akkurat lige så meget brug for beskyttelse, som de fjorten børn, som nu bliver hentet hjem, har.

 