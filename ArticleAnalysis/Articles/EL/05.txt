Enhedslisten med nyt forslag om inflationshjælp: Halvér billetprisen i bus og tog. 
I det kommende år skal det koste det halve at tage toget, bussen eller metroen. Sådan lyder et nyt forslag fra Enhedslisten, der skal komme inflationsramte danskere til hjælp.
Enhedslisten er inspireret af Tyskland og Spanien, hvor man henover sommeren med stor succes besluttede at sænke billetpriserne i den kollektive transport markant.
Enhedslisten vil finansiere halveringen af billetpriserne ved at annullere en række planlagte motorvejsprojekter.  Forslaget om halvering af billetpriserne kommer oveni Enhedslistens forslag om en engangsskattelettelse på 10.000 kroner til de to millioner danskere, der har de laveste indkomster.
Mai Villadsen siger:

Mange mennesker er lige nu ekstremt pressede og må vende hver en krone. Samtidig ser vi nu frem til, at det bliver endnu dyrere at tage toget eller bussen, når man skal på arbejde. I Tyskland og Spanien har man haft stor succes med at sænke billetpriserne og dermed give en økonomisk håndsrækning til alle dem, der bruger den kollektive transport.
Vi foreslår, at vi frem til 1. januar 2024 halvere priserne i hele vores kollektive transport. Det vil betyde, at ikke mindst dem, der pendler til og fra arbejde, vil få en tiltrængt håndsrækning og lidt mere luft i økonomien. Det er der virkelig behov for lige nu.
Vi vil finde pengene ved at droppe en række planlagte motorvejsprojekter. Det vil både være godt for vores klima, og for at dæmpe inflationen. Det er grøn, solidarisk krisepolitik – og vi har i høj grad brug for begge dele.
Forslaget er i mine øjne lidt af et kinderæg. Vi hjælper trængte danskere økonomisk, samtidig med at vi styrker den kollektive transport til gavn for vores grønne omstilling. Hvis vi samtidig kan lokke flere fra bilen og over i den kollektive transport, kan det også føre til lavere brændstofpriser, når efterspørgslen falder.
Vi har tidligere foreslået en skattelettelse til dem med de laveste indkomster. Dette forslag hjælper endnu bredere – fordi alle, der tager bus eller tog, får glæde af det.

Enhedslisten vil samtidig kompensere regionerne for de stigende brændselspriser i den kollektive transport, så de kan annullere en række planlagt nedlukninger af busruter.
Fakta:
En række andre europæiske lande har også sat billetprisen ned i den kollektive transport.
Spanien: https://www.reuters.com/world/europe/spain-launches-free-rail-travel-passes-fight-inflation-2022-08-31/
Tyskland: https://apnews.com/article/climate-germany-prices-7aac0f4341f7136fc54dca263e2f3aad
Læs hele udspillet her: Mere hjælp til danskerne – halvér billetpriserne til tog, bus og metro
 