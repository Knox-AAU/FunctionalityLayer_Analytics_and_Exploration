Danmark må anerkende det armenske folkedrab. 
I dag markeres årsdagen for starten på det armenske folkedrab i 1915 begået af den tyrkiske stat. USA’s præsident Biden har valgt at mindes dagen ved, som den første amerikanske præsident nogensinde, at anerkende folkedrabet. Det er en vigtig handling, da Tyrkiet hidtil har benægtet sit ansvar og dermed også undgået en nødvendig selvransagelse i forhold til skiftende regeringers undertrykkelse af nationale minoriteter i Tyrkiet. En undertrykkelse, som finder sted den dag i dag.
Søren Søndergaard, medlem af folketinget for Enhedslisten, siger:

Jeg hilser velkommen, at den amerikanske præsident nu anerkender Tyrkiets folkedrab på det armenske folk. Kun ved at tale åbent om fortidens forbrydelser, kan vi få en ærlig diskussion om dagens problemer.
Enhedslisten foreslog i 2015, at Danmark skulle anerkende det armenske folkedrab, men desværre uden held. Med anerkendelsen fra præsident Biden vil vi nu stille forslaget i folketinget igen og håber denne gang på et bredt flertal bag.

 