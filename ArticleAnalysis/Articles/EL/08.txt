Regeringens finanslov er alt for tynd og får os ikke trygt gennem prisstigningerne. 
Regeringens finanslovsforslag er en tynd omgang. De 2 mia. kr., som regeringen har afsat til inflationshjælp, er slet ikke nok til at gøre en forskel, der kan mærkes for dem, der er ramt hårdt af prisstigningerne. Enhedslisten vil holde hånden under dem, som har svært ved at få enderne til at mødes.
Mai Villadsen, politisk ordfører for Enhedslisten, udtaler:

Allerede i dag har rigtig mange svært ved at betale deres regninger på grund af de voldsomme prisstigninger. De kan se frem mod en rigtig hård vinter, hvor det bliver endnu sværere at betale varmeregningen. Regeringens forslag til hjælp er helt utilstrækkeligt, når vi ser på de økonomiske problemer, folk står med i hverdagen. For os i Enhedslisten er det en hovedopgave, at hjælpe folk som har ondt i maven over, om de kan få det hele til at løbe rundt midt i en eksplosiv inflation.
Imens regningerne stiger for almindelige mennesker i hele Danmark, skovler flere store virksomheder gigantoverskud i kassen. Vi ser eksempler på inflationsbaroner, der simpelthen udnytter krisen. Det synes vi i Enhedslisten er bunduretfærdigt. Derfor foreslår vi, i tråd med mange økonomers anbefalinger, at akuthjælpen mod prisstigningerne bliver finansieret ved et samfundsbidrag fra de virksomheder, som tjener fedt på inflationen.
Jeg tror simpelthen ikke, at det er gået op for politikerne på Christiansborg, hvad de nuværende prisstigninger betyder ude i stuerne. Det er blevet mange, mange tusinde kroner dyrere at købe ind, og helt almindelige familiers elregninger er også vokset voldsomt. Det er en bunden opgave at holde hånden under de økonomisk pressede grupper.
Det er dybt kritisabelt at der ikke er flere penge i regeringens finanslovsudspil til at løse tidens store problemer. Enhedslistens hovedprioritet til finanslovsforhandlingerne bliver derfor at finde flere penge, så vi både kan sikre mærkbar akuthjælp mod prisstigninger og har midler nok til at styrke både velfærden og den grønne omstilling. De penge skal findes hos de rigeste. Det forslår som en skrædder i helvede, når regeringen kun vil pege på små 600 millioner til blandt andet ældre, sundhed og psykiatri.

Kontakt:
Enhedslistens pressetjeneste: 33375080
 