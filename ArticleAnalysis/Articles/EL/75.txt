Enhedslisten om regeringens landbrugsudspil: Rent blændværk. 
Regeringens landbrugsudspil er, efter lang tids venten, endelig kommet. På papiret kan ambitionsniveauet synes højere end forventet, men reelt set er vi langt fra i mål. Alt for meget er ukonkrete, såkaldte udviklingspotentialer, hvor regeringen – på trods af at den har brugt et ekstra halvt år – ikke på nogen som helst måde er i stand til at anvise virkemidler og tiltag, som kan bringe os i mål.
Peder Hvelplund, klimaordfører fra Enhedslisten, udtaler:

Det klimaet har brug for er handling her og nu, ikke flere potentialer eller såkaldte udviklingsspor. Jeg frygter, at regeringen bygger et grønt blændværk op, som vil falde fra hinanden, lige så snart man puster til det.
Regeringen har kun konkret anvist, hvordan den vil reducere landbrugets klimabelastning med 1,6 millioner ton CO2. Det er en reduktion på cirka 10 pct. på ti år. Når vi er blevet enige om en 70 %-målsætning for hele Danmark, skriger det jo til himlen, hvor uambitiøst det er.
De 7,1 millioner ton CO2-reduktion i udspillet er intet andet end et fatamorgana, som ikke reflekterer virkeligheden. Enhedslisten er her ikke for at understøtte regeringens hokuspokus-løsninger, men vil kæmpe for reelle reduktioner. På den baggrund forudser jeg ekstremt hårde forhandlinger.
Der er brug for, at vi politikere tager ansvar og laver aftaler, der reelt betyder noget for klimaet. Enhedslisten vil kæmpe benhårdt for de tiltag, som vi ved virker. Der skal udtages langt mere landbrugsjord, rejses mere skov og så skal langt mere landbrug omlægges til planteproduktion.

 