Mai Villadsen om Mette Frederiksens lønmilliarder: Stor sejr, at vi er kommet så langt, men der skal flere penge på bordet, og det skal gå hurtigere. 
Socialdemokratiet har endeligt efter flere års pres fra Enhedslisten fremlagt en ambition om at gøre op med de historisk uretfærdige lønvilkår i den offentlige sektor. Det er en stor sejr, og det giver håb for at vi kan løse krisen i velfærden.
Enhedslisten frygter, at lønløftet går for langsomt i Socialdemokratiets plan.
Enhedslisten vil derfor gå ind i de kommende forhandlinger med et krav om en hurtigere og mere ambitiøs indsats mod ulige- og lavtløn.
Enhedslisten vil afsætte 5 mia. til forhandling snarest muligt, som skal løfte grundlønnen målrettet lige- og lavtløn i velfærden.
Mai Villadsen, politisk ordfører for Enhedslisten, siger: 

Det er en stor sejr, at vi endelig er nået så langt. Efter at Mette Frederiksen i årevis har sagt nej, nej, nej og atter nej, siger hun nu ja til at lægge penge på bordet, så vi kan begynde at løse velfærds- og ligelønskrisen i Danmark. Det giver håb! Enhedslisten kommer til at kæmpe for at presse beløbet op, og for at det kommer på bordet hurtigst muligt. Velfærden lider lige nu.
Valget er lige blevet endnu mere afgørende. Hvis man ønsker at redde velfærden og sikre et permanent løft af lønnen i de altafgørende og livsvigtige velfærdsfag, så skal man langt væk fra højrefløjen. En stemme på Enhedslisten er en sikker stemme for ligeløn. Det slås vi benhårdt for før, under og efter valget.
Det her haster! Vi står midt i krisen. Vores velfærdsmedarbejdere flygter allerede fra den offentlige sektor. I Enhedslisten er vi rigtig glade for, at Mette Frederiksen åbner døren for ligeløn. Nu skal vi sikre at beløbet bliver så stort, at vi faktisk kan løse problemerne, og at det kommer på bordet hurtigst muligt.
Jeg vil gerne sige tak til det vedholdende pres fra sygeplejersker, jordemødre, pædagoger, social- og sundhedsuddannede og mange, mange flere. Sammen har vi formået at presse Socialdemokratiet. Selvom vi ikke er kommet langt nok, er det her et vigtigt skridt på vejen.
Det er vigtigt, at pengene går til at løfte grundlønnen, så vi viser vores vigtige velfærdsansatte, at der er en permanent, tryg fremtid med højere løn og bedre arbejdsforhold. Tiden er for længst løbet fra lappeløsninger.

 
Læs hele Enhedslistens rekrutterings- og fastholdelsesudspil
 