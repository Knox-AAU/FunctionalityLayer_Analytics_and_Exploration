EL om ydelseskommission: Afskaffelse af kontanthjælpsloftet og 225-timers regler er et godt afsæt for afgørende forhandlinger om at mindske børnefattigdommen. 
EL om ydelseskommission: Afskaffelse af kontanthjælpsloftet og 225-timers regler er et godt afsæt for afgørende forhandlinger om at mindske børnefattigdommen
Ydelseskommissionen har netop fremlagt sine anbefalinger til et nyt ydelsessystem. Enhedslisten glæder sig over, at der bliver lagt op til at afskaffe en række fattigdomsydelser samt en forenkling af systemet. Men partiet understreger, at det afgørende er, at en ny ydelsesreform reelt hjælper mennesker ud af fattigdom.
Victoria Velasquez udtaler:

For os i Enhedslisten er det vigtigste, at vi får en aftale, som flytter børn ud af fattigdom. Der findes lige nu tusindvis af børn i Danmark, som ikke får varmt vintertøj, som ikke kommer til fodbold eller spejder, fordi der ikke er penge til klubkontingentet, og som ikke har råd til at holde børnefødselsdag med vennerne. Det kan vi ikke være bekendt i et velfærdssamfund. Enhedslisten går til forhandlingerne for at arbejde for, at ingen børn skal være så fattige, at de ikke har råd til at være en del af fællesskabet.
Hvis det stod til Enhedslisten, var der ikke et eneste barn, som voksede op i fattigdom. Kontanthjælpsloftet har været en katastrofe for vores velfærdssamfund, som har kastet tusindvis af børn ud i fattigdom. Jeg er glad for, at kommissionen lægger op til at afskaffe dette politiske makværk. Det vigtige er, at vi ikke bare skifter kontanthjælpsloftet ud med en anden fattigdomsydelse, men at vi rent faktisk sikrer ordentlig hjælp til de familier, der har mindst.
I Enhedslisten er vi åbne over for at skabe et mere enkelt ydelsessystem og tænke det forfra, der er store problemer med det nuværende system, som både er ugennemskueligt og taber folk på gulvet. I sidste ende handler det om at løfte rigtige mennesker – uanset hvem de er – ud af fattigdom. Det skal vi bruge ydelseskommissionens anbefalinger som afsæt til at sætte turbo på. Vi ved nemlig, at fattigdom ødelægger liv for alle, som er ramt af det.

 