Enhedslisten om regeringens sundhedsudspil: En tynd kop the og en ny syltekrukke for ligelønnen. 
Sundhedsministeren har netop offentliggjort regeringens oplæg til en sundhedsreform. Der er i den grad brug for en massiv indsats for at sikre et stærkt sundhedsvæsen ude i fremtiden, men vi ser en række problemer i regeringens sundhedsudspil.
Enhedslisten mener, at der er behov for at sikre et styrket offentligt sundhedsvæsen med fri og lige adgang, med ordentlige forhold for de ansatte, og hvor blandt andet psykiatrien får til markant og tiltrængt løft.
Vi vil fastholde det nødvendige velfærdspersonale blandt andet ved at sikre et løft af lønnen, vi vil mindske uligheden i sundhed, udvide den offentlige velfærd og mindske brugerbetaling for sundhed.
 
Enhedslistens sundhedsordfører Peder Hvelplund udtaler:

Udfordringen med rekruttering og fastholdelse af nødvendigt sundhedspersonale hænger sammen med manglende ligeløn. Denne problematik tager udspillet fra regeringen slet ikke alvorligt. Man vil nedsætte endnu en kommission, men uden at sikre sammenhæng med ligelønskommissionen og uden at sikre midler til at løse problemerne. Enhedslisten frygter en syltekrukke for ligelønsspørgsmålet og er bange for, at vi misser den historiske mulighed for at tage fat i ligelønsspørgsmålet.
Regeringen har med deres oplæg blot adresseret uligheden på nogle få områder og har desuden ikke sikret tilstrækkelig finansiering af deres udspil. Dét vil betyde, at social og geografisk ulighed i sundhed ikke mindskes, som det bør, men måske endda forværres. Det er ikke godt nok.
Det er opløftende at se en vilje til at gå strukturelt til forebyggelsesproblematikkerne for børn og unge med hensyn til alkohol og røg. Men vi skal ikke glemme forebyggelsen for den øvrige befolkning, og vi mener også, der bør være højere ambitioner for at sikre den mentale trivsel, da det står alarmerede dårligt til.
Vi er reelt bekymret for regeringens manglende ambitioner i forhold til at give det tiltrængte løft til psykiatrien. I Enhedslisten er vi klar til et markant og tiltrængt løft af psykiatrien med en ambitiøs 10 års plan, men er regeringen også det?
I regeringens oplæg er der afsat midler til at etablere nærhospitaler, men markant færre midler til drift. Det er uklart, om noget af det skal gå til at lønne kommunalt sundhedspersonale på nærhospitalerne. Pengene til at drive nærhospitaler kan komme til at blive taget fra dem, der har allermindst ude i kommunerne, hvilket kan skabe yderligere ulighed.

 