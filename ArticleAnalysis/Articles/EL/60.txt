Enhedslisten fordømmer undertrykkelsen af oppositionen i Nicaragua og kræver frigivelse af de politiske fanger. 
De første uger af juni 2021 har Ortega-regimet i Nicaragua fængslet fire præsidentkandidater samt en større gruppe af oppositionens ledere. Blandt de senest arresterede er også ledere fra partiet UNAMOS (tidligere reform-sandinisterne MRS), som støttes af Enhedslisten. Enhedslisten protesterer skarpt mod tilbageholdelserne.
Der er i øjeblikket knap 130 politiske fanger i Nicaragua, og den sidste bølge af arrestationer har det klare formål at forhindre den demokratiske opposition i at stille op til det forestående valg den 7. november. Med et sæt undertrykkende love og en restriktiv valglov kan Ortega fængsle alle fra oppositionen med løse anklager om ”forræderi mod fædrelandet”.
De mange fængslinger og udelukkelser af oppositionspartier og politikere gør det kommende valg til en farce. Uden skygge af beviser anklages selv Ortegas tidligere sandinistiske kampfæller for at arbejde for ”fremmede magter” og fratages deres politiske rettigheder.
De ny love bruges også som påskud til at forfølge journalister og den kritiske presse. Samlet udgør Ortegas handlinger et kup mod nicaraguanernes grundlovsfæstede rettigheder til frit at vælge og stille op til valg. Forsamlingsfriheden og organisationsfriheden er også sat ud af kraft.
Regimets radikale skridt til at udelukke oppositionen fra at stille op til valg viser Ortega-Murillo præsident-parrets ønske om at klynge sig til magten for enhver pris.
Sandinist-partiet stod fra 1979 bag en social revolution, som førte mange positive forandringer med sig, også hvad angår demokrati og menneskerettigheder. Ortega-regeringen, der blev valgt i 2007, udviklede sig til en hån mod den arv. Ortega-regeringen har ført en højreorienteret økonomisk politik i alliance med arbejdsgiverforeningen, kirkerne og USA. Samtidig var der en omfattende korruption og Ortegas regering gennemførte en systematisk undergravning af demokratiet til fordel for en magtklike omkring præsidentparrets familie. Dette førte til den folkelige opstand i foråret 2018.
Siden det folkelige oprør mod præsidentparret i foråret 2018, som blev mødt med blodig undertrykkelse og over 300 døde, har oppositionen krævet en fredelig løsning gennem frie og fair valg. Selvom Ortega kan bane vejen for en femte periode som præsident ved at udelukke oppositionen, mister regimet samtidig den sidste rest af legitimitet som en lovlig valgt regering.
Enhedslisten opfordrer den danske regering til at tage afstand fra Ortega-regeringens overgreb og kræve øjeblikkelig frigivelse af de politiske fanger. Regeringen opfordres til at tage danske initiativer til målrettede handlinger gennem FN og EU, der kan medvirke til at fremme demokrati og menneskerettigheder i Nicaragua.
Eva Flyvholm, MF, Udenrigspolitisk ordfører
Christian Juhl, MF, Udviklingspolitisk ordfører
Nikolaj Villumsen, MEP, Europa parlamentet
 