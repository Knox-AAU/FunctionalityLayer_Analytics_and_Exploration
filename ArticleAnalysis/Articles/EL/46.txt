EL: Danmark skal tage imod flygtninge fra Afghanistan. 
Udviklingen i Afghanistan er en tragedie af de helt store, og vi skal sætte alle sejl ind for at hjælpe politisk, humanitært og logistisk.
Enhedslistens udenrigsordfører, Eva Flyvholm udtaler:

Det har lige nu absolut førsteprioritet at sikre, at de lokaltansatte afghanere, tidligere tolke og NGO-medarbejdere kommer sikkert ud af Afghanistan. Som part i krigen bærer Danmark et stort menneskeligt ansvar, både for dem, men også for de tusindvis af andre mennesker der lige nu er i fare for Talibans angreb, og derfor skal Danmark også åbne op for asyl til flygtninge fra Afghanistan.
Talebans magtovertagelse har allerede medført massive interne fordrivelser og vil utvivlsomt betyde, at mange civile afghanere, menneskerettighedsforkæmpere, kvinder, aktivister og andre kritikere har brug for beskyttelse udenfor landet. Det er ikke en opgave nabolandene skal eller kan løfte alene. Derfor skal Danmark også melde sig på banen med tilbud om asyl til afghanere, der er forfulgte eller særligt sårbare.
Regeringen bør benytte kvoteflygtningeordningen og tilbyde beskyttelse til et antal særligt sårbare og udsatte afghanske flygtninge. Desuden bør Danmark tilbyde ekstraordinær økonomisk støtte til internationale humanitære indsatser i FN-regi i og udenfor Afghanistan.

 