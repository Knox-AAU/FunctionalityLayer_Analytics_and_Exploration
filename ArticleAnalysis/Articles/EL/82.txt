Regeringen spilder tid, som de danske børn i Syrien ikke har. 
Regeringen har sammen med en række partier netop aftalt at nedsætte en taskforce, der endnu engang skal undersøge, om det er muligt at få de danske børn hjem fra Syrien uden deres forældre. Aftalen er bare endnu en syltekrukke, der sandsynligvis betyder, at de danske børn kommer til at lide endnu længere tid i syriske fangelejre uden sikkerhed for at komme hjem, siger Enhedslistens retsordfører, Rosa Lund.
 
Rosa Lund siger:
 
– Jeg er rigtig bange for, at det her er en syltekrukke, og at regeringen lige nu bare trækker tiden ud til stor skade for børnene. Vi har allerede vendt hver en paragraf for at se, hvad der kunne lade sig gøre, og eksperterne siger, det ikke er muligt at hente børnene hjem uden mødre. Jeg håber selvfølgelig, at det lykkes at få børnene hjem, men jeg frygter, at regeringen og aftalepartierne bare ender med at spilde en masse tid, som de her børn virkelig ikke har.
 
– Vi bør ikke vente på en taskforce. Vi kender løsningen. Vi skal hente børnene hjem sammen med deres mødre nu. Børnene er i livsfare og bliver mere og mere skadede for hver dag, der går, og så er de i fare for at blive kapret af Islamisk Stat. Mødrene skal tilbage og retsforfølges i Danmark, og børnene skal hjem sikkerhed. Det haster.
 
– At lade børnene og mødrene blive i lejrene udgør – som efterretningstjenesten siger – en langt større risiko mod Danmark end at tage dem hjem. Det er kun et spørgsmål om tid, før de slipper ud af lejrene og kan vende tilbage til Danmark alligevel. Derfor er det også sikkerhedsmæssigt det bedste at få børnene og deres mødre hjem nu, så vi kan tage hånd om børnene og retsforfølge og afradikalisere mødrene under kontrollerede former.
 