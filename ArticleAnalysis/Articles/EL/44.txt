Bekymrende, at regeringen ignorerer den grønne omstilling i finanslovsudspil. 
Regeringen ønsker med sit finanslovsforslag færre investeringer i grøn omstilling og velfærd i forhold til, hvad der tidligere har været planen for 2022. Det er en helt forkert vej at gå, mener Enhedslistens politiske ordfører, Mai Villadsen.
Mai Villadsen siger:

Regeringen overser fuldstændig den grønne omstilling med sit finanslovsforslag. Naturen og klimaet er i krise. Der er brug for investeringer i grøn omstilling nu – ikke først når klimaforandringerne er væltet ind over os.
Vores velfærd lider under mange års nedskæringer og forringelser. Derfor er det skidt, at regeringen ikke ønsker at investere mere i vores fællesskab, i vores velfærd.
Hvis man ønsker at bremse en smule op i økonomien, så er der andre og bedre måder at gøre det på, end at lade velfærden og den grønne omstilling holde for. Vi kan for eksempel fjerne boligjobordningen og i det hele taget få de rigeste til at betale en mere fair andel til fællesskabet efter mange års massive skatterabatter.
Regeringen har ved de to sidste finanslove sagt, at der ikke var penge nok til en ambitiøs aftale. Begge gange fik vi dem på bedre tanker. Det har vi naturligvis også tænkt os i år. Vi skal have gjort mere for den grønne omstilling, tandsundhed, ligeløn, rettigheder til fødende og mennesker med handicap.

 