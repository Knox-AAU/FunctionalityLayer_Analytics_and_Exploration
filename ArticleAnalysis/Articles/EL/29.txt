Transportministeren må gå af. 
Enhedslisten har ikke længere tillid til transportminister Benny Engelbrecht. Ministeren har ikke talt sandt. Og han har tilbageholdt helt centrale tal for CO2-udledning i forbindelse med forhandlinger om den største aftale, der er blevet lavet i denne regeringsperiode.
For os i Enhedslisten er det vigtigt at holde principperne i hævd. Man skal tale sandt. Og man skal give Folketinget de oplysninger, man er i besiddelse af, når de bliver efterspurgt. Det har ministeren ikke gjort. Enhedslistens politiske ordfører, Mai Villadsen udtaler:

De klimatal, der er blevet holdt skjult, kunne have ændret aftalen. Det er katastrofalt for vores klima, at så væsentlige oplysninger er blevet holdt skjult. Den slags må ikke ske.

Vi har været vidne til en sag, hvor forklaringerne er skiftet undervejs. Og hvor, der er blevet kastet røgslør over gigantiske CO2-udledninger.
Først sagde ministeren, at CO2-tallene ikke eksisterede. Det har vi fundet ud af, at de gjorde. Så sagde han, at han ikke viste dem til os, fordi de ikke var ”robuste nok”. Selvom vi ved, at beregninger blev dobbelttjekket undervejs, og det intet sted er fremgået, at de var behæftet med særlig usikkerhed.
I offentligheden blev aftalen solgt som CO2-neutral, og regeringen har pralet med, at det er ”den grønneste infrastrukturaftale nogensinde”. Men det passer bare ikke. Fagbladet Ingeniøren har afsløret, at aftalen var kulsort.
Siden har en række eksperter også underkendt den påstand og vurderer, at beregningerne sagtens kunne være fremlagt ved forhandlingsbordet. Mai Villadsen fortsætter:

Vi står midt i en buldrende klimakrise, og så sidder man og skjuler så væsentlige klimatal. Det er fuldstændig uacceptabelt.

Enhedslisten står uden for vej-delen af aftalen, fordi vi ikke vil lægge stemmer til motorveje som ødelægger vores klima og brager gennem skøn natur. Vi var kun med i de dele af aftalen, som udbygger tognettet, cykelinfrastruktur og meget mere. Men diskussionen og dermed aftalen havde formentlig været en anden, hvis de andre partier og offentligheden havde haft tallene undervejs og da aftalen blev fremlagt.
Hvis ikke vi har de rigtige forudsætninger for den diskussion, er det os alle sammen og klimaet, der taber.
Vi skal kunne stole på det, vi får fra ministerierne og vi skal kunne stole på, at regeringen ikke holder vigtig viden skjult. De klimatal, der er blevet holdt skjult, kunne have ændret aftalen. Det er katastrofalt for vores klima, at så væsentlige oplysninger er blevet holdt skjult. Den slags må ikke ske.
Vi ærgrer os over at være endt her, men at holde oplysninger skjult og samtidig kalde en kulsort aftale for grøn, det er ikke noget, vi bare kan lade passere i Enhedslisten og derfor har vi netop meddelt statsministeren, at vi ikke længere har tillid til Benny Engelbrecht som minister.
 