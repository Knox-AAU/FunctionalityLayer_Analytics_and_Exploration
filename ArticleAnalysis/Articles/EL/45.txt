Regeringen kører sygeplejerskerne over med lovindgreb. 
Regeringen har netop annonceret, at den ønsker opbakning til at gribe ind over for sygeplejerskernes strejke. Det vil ske med et lovindgreb, som vil ophæve mæglingsskitsen mellem parterne til lov. Enhedslisten er imod indgrebet, der tvinger en aftale igennem, som sygeplejerskerne har forkastet to gange tidligere.
Enhedslistens politiske ordfører, Mai Villadsen, udtaler:

Regeringen tromler hen over sygeplejerskerne med dette indgreb. Sygeplejerskerne har to gange stemt nej til den aftale, som Peter Hummelgaard nu vil trække ned over hovedet på dem. Det er uværdigt over for de tusindvis af mennesker, som hver dag knokler i vores sundhedsvæsen. Det er et svigt af sygeplejerskerne og af vores velfærdssamfund.
Jeg er dybt bekymret over regeringens lovindgreb. Jeg frygter ærlig talt for hele vores velfærdssamfund, når vi har en regering, som siger til tusindvis af sygeplejersker, at man hellere vil lave et hurtigt lovindgreb end at løse ligelønsproblemet nu. Jeg er bange for, at det vil betyde, at mange mennesker ikke har lyst til at være i velfærdsfagene, og vi får endnu sværere ved at skaffe sygeplejersker, SOSU’er, pædagoger, jordemødre, radiografer og mange andre i fremtiden.
Det er ikke for sent at gøre noget ved den hamrende uretfærdige uligeløn. Regeringen bør i stedet tage ansvaret for omgående at finde penge til en trepartsforhandling, der kan løse ligelønsproblemet for alle fag.

 