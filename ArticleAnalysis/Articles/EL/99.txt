Enhedslisten kalder Dan Jørgensen i samråd om gasledning. 
Klimaminister Dan Jørgensen har lige meldt ud, at han godkender en gasledning til virksomheden Nordic Sugar. Som reaktion kalder Enhedslisten ministeren i samråd.
Søren Egge Rasmussen, energiordfører for Enhedslisten, udtaler:

Jeg forstår helt ærligt ikke ministerens beslutning. Han bruger næsten en milliard kroner af danskernes penge på en kulsort investering, på trods af at hans eget ministerium siger, at det samfundsøkonomisk ikke engang kan betale sig, og på trods af at Klimarådet ikke anbefaler gasledningen.
Dan Jørgensen må forklare sin beslutning over for danskerne. Derfor har Enhedslisten indkaldt ham i samråd. Beslutningen er på ingen måde i tråd med 70%-målsætningen og underminerer den danske klimaindsats fremadrettet.
Enhedslisten har hele tiden arbejdet for en elektrificering, men ministeren har nægtet overhovedet at vurdere om en delvis elektrificering kunne lade sig gøre, på trods af at det ville være det bedste for klimaet. Det er en skam og viser, at regeringens klimapolitik er kortsigtet og snæversynet. Det gør mig helt ærligt lidt trist.

 
Samrådsspørgsmål:

Ministeren bedes redegøre for, hvor stort samfundsøkonomisk tab der vil være ved beslutningen om at etablere en naturgasledning til Nordic Sugar, samt hvad klimagevinsten ville have været ved en hel eller delvis elektrificering af fabrikkerne.

 