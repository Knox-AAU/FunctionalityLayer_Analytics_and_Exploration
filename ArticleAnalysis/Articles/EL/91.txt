Uvildig advokatordning til henvendelser om krænkelser af seksuel karakter. 
Enhedslisten har lavet en advokatordning, som kan bruges, hvis man er udsat for krænkelser af seksuel karakter i Enhedslisten, SUF eller RGU.
Hvordan foregår det?
Har man været udsat for seksuelt krænkende adfærd, kan man kontakte SIRIUS advokater på telefonnummer 88 88 85 85 i tidsrummet mandag til fredag kl. 9.00-16.00. Ved henvendelsen skal man oplyse, at der ringes til Enhedslistens advokathotline, hvorefter man vil blive sat i kontakt med én af de medarbejdere, som er tilknyttet advokatordningen for Enhedslisten.
Såfremt de pågældende medarbejdere er optagede, har man mulighed for at blive ringet op ved førstkommende lejlighed, hvis man efterlader sit navn og nummer i receptionen. Ønsker man at være anonym ved henvendelsen, kan man få besked om, hvornår man kan ringe igen.
Om advokatordningen
Advokatordningen varetages af SIRIUS advokater, der tager imod henvendelser om krænkelser af seksuel karakter. Ordningen omfatter medlemmer af Enhedslisten, deltagere i Enhedslistens arrangementer samt medlemmer af Rød-Grøn Ungdom og SUF. Man kan henvende sig anonymt og ikke-anonymt. Advokaten kan rådgive i forhold til, hvorvidt sagen er af en karakter, hvor den bør anmeldes som en straffesag. Advokaten kan bringe sager videre til henholdsvis Enhedslistens forretningsudvalg, SUFs koordinationsgruppe eller Rød-Grøn Ungdoms forretningsudvalg, såfremt henvendelsen ikke er anonym og den krænkede har ønske herom. Ønskes en sag viderebragt, kan den der har henvendt sig bestemme, hvilket forretningsudvalg/koordinationsgruppe sagen skal viderebringes til.
Advokaten afrapporterer til Enhedslistens forretningsudvalg hvert kvartal i forhold til mængden af anmeldelser og karakteren af disse i en anonymiseret form. En gang i kvartalet sendes en samlet oversigt over registrerede henvendelser til en repræsentant for Enhedslistens forretningsudvalg, SUFs koordinationsgruppe eller Rød-Grøn Ungdoms forretningsudvalg. Den kvartalsvise afrapportering sker til den organisations ledelse, som den der har henvendt sig, er medlem i. Ved dobbeltmedlemsskaber skal sagen indgå i afrapportering til begge organisationers ledelse.
 