Mai Villadsen er ny politisk ordfører for Enhedslisten. 
Enhedslistens folketingsgruppe har netop valgt Mai Villadsen som ny politisk ordfører. Hun tager over efter Pernille Skipper, der ikke genopstiller til næste valg på grund af partiets rotationsregler.
Mai Villadsen indtræder i rollen som politisk ordfører fra dags dato. Hun har indtil nu været klima-, miljø- og naturordfører. Pernille Skipper fortsætter i Folketinget i rollen som ordfører for sundhed, psykiatri, ældre, ligestilling og socialområdet.
Mai Villadsen siger:
– Jeg vil gerne sende en stor tak til Pernille Skipper for hendes kæmpe indsats. Forståelsespapiret. To finanslove med de største velfærdsinvesteringer i mange år. 600 mio. kr. til psykiatrien og 1.000 nye ansatte til ældreplejen. En ny klimalov. Bare for nævne nogle af de resultater, Enhedslisten har kæmpet hjem med Pernille som politisk ordfører. Jeg er stolt over, at jeg skal fortsætte det arbejde sammen med resten af Enhedslistens folketingsgruppe.
– Jeg går til opgaven som politisk ordfører for Enhedslisten med stor ydmyghed. For der er rigeligt at tage fat på. Den sidste tid har udstillet sprækkerne i vores velfærdssamfund. Vi har omkring 60.000 børn i Danmark, der vokser op i fattigdom. Og vi har en regering, som holder hånden over de virksomheder, der forurener vores klode mest. Det skal vi have gjort op med. Og jeg vil som Enhedslistens politiske ordfører kæmpe benhårdt for større lighed, bedre velfærd og mere klimahandling.
Pernille Skipper siger:
– Jeg er vanvittigt stolt af at have været en del af det store hold af folketingsmedlemmer, byrødder, partimedlemmer og mange andre aktive, der har fået Enhedslisten til det sted, hvor vi er i dag. Jeg giver glad stafetten som politisk ordfører videre til Mai nu.
– Mai er både dygtig, vidende, en ægte klimaaktivist og med hjertet klart til venstre, når vi taler om velfærd, ulighed og fattigdom. Jeg bliver i Folketinget perioden ud og glæder mig til at bakke hende op med alt, hvad jeg har.
Fakta om Mai Villadsen

Mai Villadsen blev valgt til Folketinget ved valget i 2019. Hun har siden da været Enhedslistens klima-, miljø- og naturordfører. Mai Villadsen var blandt andet med til at forhandle klimaloven og finansloven for 2021 for Enhedslisten. Hun har tidligere været ordfører for uddannelse, kultur og ligestilling.
Mai Villadsen er født 26. december 1991 i Herning og opvokset i den Vestjyske stationsby Kibæk i et hjem med folkeskolelærerforældre, som brændte særligt for at hjælpe udsatte børn til en god start på livet.
Mai Villadsens farmor er hendes politiske forbillede. Hun var syerske og fagforeningsformand for syerskerne i Herning i 20 år. Hun lærte Mai Villadsen, at forbedringer i samfundet ikke kommer af sig selv, man skal stå sammen og slås for dem i fællesskab.
Før Mai Villadsen blev valgt til Folketinget, arbejdede hun som politisk rådgiver for Enhedslistens folketingsgruppe. Hun har også arbejdet i fagbevægelsen med uddannelse af tillidsrepræsentanter, organisering af unge og rådgivning af medlemmer. Hun var i 2012 formand for Danske Gymnasieelevers Sammenslutning.

Læs mere om Mai Villadsen her: https://enhedslisten.dk/person/mai-villadsen
Se hele rokaden i Enhedslistens folketingsgruppe
Enhedslistens folketingsgruppe har på dagens møde foretaget en rokade, der giver nye opgaver til fire folketingsmedlemmer. Deres ordførerskaber kan ses herunder.

Mai Villadsen: Politisk ordfører
Peder Hvelplund: Gruppeformand, natur- og klimaordfører, corona-ordfører, indfødsretsordfører
Pernille Skipper: Sundhedsordfører, psykiatriordfører, ældreordfører, socialordfører, ligestillingsordfører
Rasmus Vestergaard: Miljøordfører, transportordfører, landdistriktsordfører, turismeordfører

Folketingsgruppens gruppeledelse består af Mai Villadsen, Peder Hvelplund, Rune Lund og Rosa Lund.
 