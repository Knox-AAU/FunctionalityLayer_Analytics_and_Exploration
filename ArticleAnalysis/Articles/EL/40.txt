Villadsen: Tåbeligt og asocialt dagpengeangreb fra regeringen. 
Regeringen har netop præsenteret sin reformpakke for efteråret. Reformen indeholder både gode forslag og alvorlige forringelser. Det er godt, at regeringen endelig lægger op til at beskatte kapital- og aktiegevinster mere og at afskaffe den gensidige forsørgerpligt for førtidspensionister og pensionister. Og det er godt, at regeringen vil finde penge til klima og velfærd.
Men regeringen foreslår også noget direkte tåbeligt, som Enhedslisten er lodret imod, nemlig at skære ned på dagpengene for nyuddannede og samtidig halvere deres dagpengeperiode. Det er dybt asocialt af regeringen at slå ind på den kurs, og Enhedslisten kommer til at kæmpe for at få det stoppet.
 
Mai Villadsen, politisk ordfører i Enhedslisten, siger:

Enhedslisten er lodret imod nedskæringer i dagpengene. Det er for mig at se fuldstændig tåbeligt af socialdemokraterne at komme med et forslag, som vil gøre de nyuddannede meget fattigere og undergrave trygheden på arbejdsmarkedet, som er et fundament for vores velfærdssamfund. Dagpengene er i forvejen blevet forringede og udhulede gennem årevis. Der er brug for investeringer og mere tryghed – ikke regeringens angreb på de nyuddannede. Vi kommer til at slås for at få det element ud af den her reform.
Nu indgår vi selvfølgelig i forhandlingerne. Der er rigtig mange gode forslag i det samlede udspil. Særligt afskaffelsen af gensidig forsørgerpligt for førtidspensionister og folkepensionister og forslag om øget aktie- og kapitalbeskatning, som er klokkeklar Enhedsliste-politik, vi har kæmpet for i årevis.
Regeringens såkaldte ”aktiveringspligt” tangerer statsstøttet social dumping, og det kommer vi til at bekæmpe med næb og kløer. Det er et vanvittigt ringe forslag, og jeg mener, at man bør gå en helt anden vej og hjælpe folk i reelle jobs til overenskomstmæssig løn i stedet for.

 