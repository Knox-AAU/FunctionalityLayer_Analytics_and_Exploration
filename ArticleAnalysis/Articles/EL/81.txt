Der er brug for at se på alternativer til bilen og sikre langsigtede klimaløsninger. 
Regeringens udspil har fortsat fokus på bilen, som det primære transportmiddel. Det kan blandt andet ses på de milliardstore investeringer, regeringen ønsker at lave i motorvejsudbygning. Enhedslisten peger på, at der er behov for at forhandle et udspil, som ikke booster mere biltrafik, men i stedet lave en visionær og fremtidssikret mobilitetsplan for Danmark, hvor klimaet er i højsædet. ”Vi har i de sidste 60 år forsøgt os med at bygge os ud af trængselsproblemerne på vores veje, men problemet er kun blevet værre, derfor er der brug for en helt ny tilgang, som afspejler det store fokus, vi skal have på miljø, natur og ikke mindst klima,” siger Enhedslistens transportordfører, Rasmus Vestergaard Madsen.
Rasmus Vestergaard Madsen, transportordfører for Enhedslisten, udtaler:

Regeringens tilgang til transportpolitik trækker tråde tilbage til den jydske motorvejsmafia. Bevares jeg hæfter mig da ved, at der er afsat penge til klimaasfalt, og det er fornuftigt, men når over halvdelen af de nye investeringer i regeringens udspil er veje, så mener jeg, at fokus på bilen som transportmiddel er for stort. Jeg mangler mere fokus på den kollektive transport.
Helt konkret har jeg svært ved at se, hvordan regeringens udspil giver folk udenfor de store byer et alternativ til bilen. Jeg havde gerne set en større pulje til at udbygge den kollektive transport i landområderne.
Jeg er positiv over, at regeringen vil afsøge muligheder for mere hjemmearbejde, det er en god løsning på de trængselsproblemer, vi har. Jeg ville bare ønske, at regeringen havde vist mere af den slags nytænkning i sit udspil. Løsningen på kødannelse kan jo sagtens være, at ikke alle er på vejen samtidig eller at flere tager elcyklen. Den tankegang vil vi i Enhedslisten tage med ind i forhandlingerne.

 