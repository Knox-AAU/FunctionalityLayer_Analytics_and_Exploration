EL: Center for Cybersikkerhed skal ud af Forsvarets Efterretningstjeneste. 
Regeringens lancerer nu et nyt cyber-udspil med mange gode tiltag, men Enhedslisten savner fokus på beskyttelse af borgernes data, og opfordrer til at Center for Cybersikkerhed hurtigt kommer væk fra Forsvarets Efterretningstjeneste, mener Eva Flyvholm, Forsvars- og IT-ordfører for Enhedslisten:

Der er i den grad brug for at styrke forsvaret mod cyberangreb, men det må ikke ske på bekostning af vores demokrati og frihedsrettigheder. Og derfor skal vi have rykket centret ud fra Forsvarets Efterretningstjeneste hellere i dag end i morgen.
I Enhedslisten har vi længe presset på for at få Center for Cybersikkerhed ud af efterretningstjenestens skygge og ændret til en civil myndighed, så centret lever op til samme standarder for beskyttelse af borgernes oplysninger, som alle andre. Jeg er så glad for, at regeringen endelig åbner op for at undersøge den mulighed. Nu skal vi sikre, at det også kan blive til virkelighed!
Regeringens nye strategi for cybersikkerhed bør lægge større vægt på beskyttelse af borgernes data og ret til privatliv – danske såvel som udenlandske borgere. For ligesom risikoen for cyberangreb er stor lever vi også i en tid, hvor den intensive overvågning af borgere udgør en trussel mod vores demokrati og frihedsrettigheder. Det hensyn skal indtænkes, så oprustningen ikke leder til, at vi i vores iver efter beskyttelse går på kompromis med borgernes frihedsrettigheder.

 