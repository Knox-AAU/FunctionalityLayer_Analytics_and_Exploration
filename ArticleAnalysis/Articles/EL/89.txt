EL: Danmark skal oprette nordisk vaccineproduktion i stedet for at indgå aftaler med Israel. 
Corona-pandemien har blotlagt det store behov for at sikre en kontinuerlig, fleksibel og stabil forsyning af vacciner, som en del af Danmarks nationale sundhedsberedskab. Enhedslisten har længe slået på tromme for at genetablere en national offentlig vaccineproduktion, men kritiserer regeringen for at tænke samarbejde med Israel, som svigter palæstinenserne i de besatte områder.
Corona-ordfører Peder Hvelplund siger:

Regeringen har gang på gang afvist at oprette en dansk, national vaccineproduktion eller en fælles nordisk produktion, fordi det angiveligt tager for lang tid. Men nu åbner Mette Frederiksen for i stedet at lave samarbejdet med Israel. Det giver ingen mening, når hun ikke engang har afsøgt muligheden for et nordisk samarbejde, hvor vi både geografisk og ift. forskning og data er langt tættere på hinanden.
Tilgængeligheden af tilstrækkeligt antal af vacciner har vist sig at være den helt store faktor i vores kamp mod corona. Det er en kæmpemæssig brøler, at Danmark i sin tid solgte sin vaccinationsproduktion fra. Men jeg vil gerne advare Mette Frederiksen mod at begå endnu en brøler af samme kaliber.
Problemer med ustabile leverancer, uigennemsigtige og hemmeligholdte kontrakter og magtesløshed har præget vinterens forsøg på at få vaccineret vores udsatte borger og frontpersonale. Vi har været alt for afhængige af få medicinalvirksomheder, når vi burde have kunne produceret vaccinerne selv.
Der kan blive brug for genvaccination imod corona, og på den lange bane har vi behov for vacciner som del af vores sundhedsberedskab. Og derfor skal vi have egen produktionsmuligheder. Ifølge eksperter og regeringen kan vi være klar med egen produktionen indenfor et år. Regeringen burde have lyttet for et år siden, men i det mindste kan de starte arbejdet nu. Ring nu til vores nabolande, Mette Frederiksen.

 