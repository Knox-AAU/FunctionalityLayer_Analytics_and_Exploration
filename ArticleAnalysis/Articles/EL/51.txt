EL kalder Hummelgaard og Heunicke i samråd: Frontpersonale skal ikke fyres, fordi de fik corona på deres arbejde. 
Enhedslistens arbejdsmarkedsordfører, Jette Gottlieb, og partiets sundhedsordfører, Peder Hvelplund, har i dag indkaldt beskæftigelsesministeren og sundhedsministeren i samråd om frontpersonale, der har mistet deres arbejde, som følge af coronasenfølger. Vel at mærke coronasmitte, de har fået i forbindelse med deres arbejde.
 
Peder Hvelplund, sundhedsordfører for Enhedslisten, siger:
– Vi skal passe på vores dygtige frontpersonale. Igennem hele pandemien har de stået forrest og sikret den tryghed, der var helt afgørende på landets hospitaler og plejehjem. Det gjorde de med en stor risiko for selv at blive smittet, og samfundets tak skal selvfølgelig ikke være en fyreseddel.
 
Jette Gottlieb, arbejdsmarkedsordfører for Enhedslisten, udtaler:
– Vi har et ansvar for at sikre ordentlige vilkår for frontpersonalet, og jeg kan ikke begribe, at både sygeplejersker og sosu’er nu kan miste deres arbejde som følge af coronasmitte på arbejdspladsen. Vi har nu erfaret, at coronasmitte kan medføre en lang periode med senfølger, der vil føre til fravær på arbejdspladsen. De frontmedarbejdere, der havner i den situation, fortjener vores støtte og hjælp – ikke en fyreseddel.
– Det holder ikke, at dette bare kan ske i det danske sundhedsvæsen. Det er jo indlysende, at noget er galt. Derfor har vi indkaldt ministrene til et samråd, hvor vi beder dem fremlægge, hvad vi fra Folketinget kan gøre for frontpersonalet. Vi skal tænke os om og sikre de bedst mulige ansættelsesretlige vilkår for både de medarbejdere, der er berørt af corona, og ikke mindst i forhold til de mulige fremtidige store opgaver i sundhedsvæsnet.
 