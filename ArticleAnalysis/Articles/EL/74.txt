Rosa Lund: Uansvarligt at eksportere flygtninge til fattigere lande. 
Regeringens lovforslag om at gøre det muligt at asylbehandle og at oprette modtagecentre i lande uden for EU bliver førstebehandlet torsdag. Enhedslisten støtter ikke forslaget.
Forslaget er hverken humant eller retfærdigt, hvilket ifølge forståelsespapiret ellers burde være regeringens officielle holdning til et asylsystem. Det er desuden et ufærdigt forslag fyldt med huller i forhold til blandt andet tredjelandes overholdelse af menneskerettigheder. Og så har regeringen har ikke engang fremlagt, hvilke lande det drejer sig om, hvilket umuliggør en reel stillingtagen til lovforslaget.
Rosa Lund, Enhedslistens udlændingeordfører, siger:

Som en rig nation kan vi ikke tillade os at bestikke andre lande til at overtage vores forpligtelser. Vi har et ansvar, og det ansvar skal vi stå ved. At eksportere flygtninge til fattigere lande mod betaling er ikke at tage ansvar. Det er en grov udnyttelse og fuldstændig urimelig behandling af mennesker.
Lovforslaget er fyldt med huller. Hvad gør vi med LGBT flygtninge? Hvorfor er de forpligtelser, et tredjeland skal overholde i forhold til menneskerettigheder, ikke skrevet ind? Hvad gør vi, hvis et modtagerland ikke lever op til forpligtelserne?
En af de største ubekendte ved forslaget er, hvilket tredjeland vi taler om. Et kvalificeret bud kunne være Rwanda, som gennem årtier er blevet misbrugt af europæiske nationer, og som nu står til endnu en omgang grov udnyttelse – denne gang fra Danmark. Tilfældige fængslinger, umenneskelig behandling, tortur er dagligdag i landet, og jeg tror ikke, vi på nogen måde kan garantere sikkerheden for de mennesker, som vi kommer til at sende dertil med denne lov.
Det er ikke kun Enhedslisten, der rejser disse problematikker. Der er mange høringssvar fra kvalificerede organisationer som Amnesty, Institut for Menneskerettigheder, DIGNITY og Advokatsamfundet, der forholder sig meget kritisk lovens hullede udformning.

 
 
 