Enhedslisten har forladt forhandlinger om grøn skattereform: Kæmpemæssig Aalborg Portland-rabat er et kulsort klimasvigt. 
Enhedslisten har forladt forhandlingerne om en grøn skattereform. Det skyldes, at regeringen med aftalen uddeler en kæmpemæssig klimarabat til de største forurenere og indfører en afgift, der hverken er høj nok eller ensartet – stik imod Klimarådets anbefalinger.
Enhedslistens politiske ordfører, Mai Villadsen, siger:

Det er uretfærdigt og kulsort, at Danmarks største forurenere slipper billigere end alle andre. Det eneste retfærdige er, at dem, som forurener mest, betaler fuldt og helt for deres udledning. De giganter, som har tjent milliarder på at svine vores klode til, skal samle regningen op og betale som alle andre.
Aftalen er reelt en hockeystavs-aftale. Jeg troede, aftalepartierne mente klimahandlingen alvorligt, men omkring 40% af reduktionerne i aftalen kommer fra teknologisk fiks-fakseri. Det er en stor klima-skuffelse.
Klimaet har brug for handling, ikke kulsorte rabatter til Danmarks største CO2-udledere. Aalborg Portland-rabatten er en graverende klima-fejl. Vi står i en akut klimakrise, og den kalder på ambitiøse og retfærdige svar. Det leverer aftalen ikke, og derfor står Enhedslisten udenfor. Statsministeren har lænket sig til Aalborg Portland. Vi lænker os til klimakampen.
I Enhedslisten er vi gået offensivt til forhandlingerne for at lægge arm med regeringen og indføre alle de klimaforbedringer, vi kunne få. Vi har presset på for  en ny, høj og ensartet CO2-afgift, men regeringen har været mere optaget af at kigge mod højrefløjen end af ambitiøs klimahandling. Derfor er vi ikke med i aftalen.

 