Mai Villadsen om Klimarådets rapport: Regeringen har et kæmpe problem. 
Klimarådet konkluderer i sin rapport i dag, at regeringen ikke er på vej til at nå 70 procent-målet i 2030 med de nuværende beslutninger, og at der skal flere tiltag til. Det er meget alvorligt for regeringen, mener Enhedslistens politiske ordfører, der kræver konkrete svar fra klimaministeren på, hvad regeringen nu vil gøre for at leve op til klimaloven. Partiet vil indkalde klimaministeren i hasteforespørgsel, kræver forhandlinger om 2025-mål og vil genforhandle klimahandlingsplanerne.
Politisk ordfører Mai Villadsen siger:
– Klimarådet siger klart, at regeringen er langt fra at leve op til klimaloven og 70 procent-målet. Det er meget alvorligt for både regeringen og for klimaet. For vi står i en situation, hvor vi kun har få år til at bremse klimaforandringerne og nogle af de voldsomme konsekvenser, der følger med. Vi kan ikke tillade os over for kommende generationer at tage så løst på problemet, som Dan Jørgensen gør. Det er simpelthen for slapt.
– Regeringen har et kæmpe problem. Nu må regeringen forklare sig over for Folketinget, hvor et stort flertal har vedtaget klimaloven. Klimaministeren skal give konkrete bud på, hvad regeringen vil gøre for at leve op til klimaloven, og det skal gå stærkt.
– Én ting står helt klart. 70 procent-målet er ikke til forhandling. Regeringen har længe undladt at indkalde forhandlinger om et 2025-mål, som Klimarådet ellers anser som nødvendigt for at nå målet i 2030.  Enhedslisten kræver 2025-mål på plads, og derudover vil vi have alle tidligere aftaler på klimaområdet genforhandlet, indtil vi kan se, at vi er på vej til at nå 70 procent-målet.
 
 
 