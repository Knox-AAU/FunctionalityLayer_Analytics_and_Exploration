Nu mindsker vi børnefattigdommen og sikrer gratis medicin til folk i kontanthjælpssystemet. 
Enhedslisten har netop indgået en aftale, hvor vi forbedrer økonomien for alle grupper i kontanthjælpssystemet. Med aftalen løfter vi tusindvis af børn ud af fattigdom. Kontanthjælpsloftet bliver afskaffet, vi indfører ret til afklaring efter 2 år på kontanthjælp og receptpligtig medicin bliver gratis for alle voksne, der har været i kontanthjælpssystemet i et år og for deres børn.
Det har været helt afgørende for Enhedslisten, at der blev lavet en aftale, der permanent løfter børn ud af fattigdom. Og det var for partiet en bunden opgave, at ingen i kontanthjælpssystemet mistede penge med en aftale, ligesom regeringens Ydelseskommission havde lagt op til. Forud for forhandlingerne har Mai Villadsen ikke lagt skjul på, at netop denne aftale var afgørende for Enhedslistens opbakning til regeringen. Enhedslisten er rigtig glad for, at der nu lander en aftale.
Politisk ordfører, Mai Villadsen, siger:

Jeg er rigtig glad i dag. Kontanthjælpsloftet bliver afskaffet, 40.000 børn får økonomisk hjælp og receptpligtig medicin bliver gratis for alle børn og de voksne der har været i kontanthjælpssystemet i et år. Markant færre må i fremtiden vælge mellem mad på bordet og medicin. Det kan vi være stolte af.
Efter mange timer i mørke forhandlingslokaler er der endelig landet en aftale, og vi er lettede og glade. Nu sikrer vi, at tusindvis af børnefamilier får råd til de fritidsaktiviteter og børnefødselsdage, de har været udelukket fra i årevis. Vi sikrer et bedre og mere fair kontanthjælpssystem. Det er et rigtig stort skridt i kampen mod børnefattigdom og ulighed, vi tager i dag.
Nu forbedrer vi økonomien for alle grupper i kontanthjælpssystemet. Vi havde i Enhedslisten selvfølgelig gerne set, at 225-timers reglen og alle fattigdomsydelserne blev afskaffet – og det vil vi fortsætte med at kæmpe for. Men det her er et markant skridt på vejen til et mere lige og retfærdigt samfund.

Aftalen sikrer blandt andet:

Receptpligtig medicin bliver gratis for børn og alle voksne, der har været i kontanthjælpssystemet i et år.
Økonomisk hjælp igennem børnetillæg og fritidstillæg til 40.000 børn
Kontanthjælpsloftet afskaffes
Alle i ydelsessystemet får flere penge
Ret til afklaring efter 2 år i kontanthjælpssystemet
Hævelse af formuegrænsen
Afskaffelse af krav om at indløse pensioner med tilbagekøbsret
Ret til at holde ferie med supplerende kontanthjælp

 