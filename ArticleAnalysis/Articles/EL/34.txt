EL om hjemløseudspil: vi skal give hjemløse ret til en bolig inden 30 dage. 
Regeringen kommer i dag med sit længe ventede hjemløseudspil. Enhedslisten ser gode takter, men udspillet mangler vilje til at gå hele vejen. Socialordfører Pernille Skipper mener, at der skal laves en reel boliggaranti, hvis indsatsen skal virke.
Socialordfører Pernille Skipper siger:

Det er fint at have en ambition om at nedbringe hjemløshed ”markant”. Men enhver kan jo regne ud, at der skal mere til. Enhedslisten vil have en boliggaranti indskrevet i serviceloven. Mennesker i hjemløshed skal have ret til at få anvist en bolig inden 30 dage, fra de tjekker ind på et herberg. Punktum.
En måned på herberg er meget. Sociale problemer og misbrug kan vokse sig større hurtigt. Men rigtig mange mennesker er faktisk på herberg endnu længere, som det er i dag. Vi har brug for en hård bagkant for kommunerne og en langt mere målrettet indsats for at få de mennesker ud af herbergerne og ind i deres eget hjem. Det er første skridt, hvis de andre problemer som arbejdsløshed, misbrug og meget andet skal kunne bekæmpes. Det er helt afgørende, og derfor skal vi også tage de hårde skyts i brug.
Der er rigtig gode tanker og ideer i regeringens udspil. En reel satsning på ”housing first”, hvor mennesker i hjemløshed først og fremmest får tilbudt en bolig, og derefter den nødvendige sociale indsats. Vi har talt om housing first i årevis, uden der er sket noget. Hvis der skal ske noget denne gang, er vi nødt til at gå hele vejen. Vi skal have en reel boliggaranti.

 