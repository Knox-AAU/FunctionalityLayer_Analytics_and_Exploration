EL: Ny anbringelsesreform er mindre tvang og mere tid til forebyggelse og sagsbehandling. 
Mandag landede en politisk aftale om indsatsen for udsatte børn. Enhedslistens socialordfører Pernille Skipper er særligt glad for, at partiets store krav om to sagsbehandlere på alle anbringelsessager nu bliver til virkelighed. ”Det vil betyde mere nærvær og kontinuitet for de udsatte børn, der er så afhængige af, at de voksne er til at regne med,” siger hun. Samtidig er alle stramninger omkring tvangsbortadoption og –anbringelser væk, og det forebyggende arbejde bliver styrket.
Pernille Skipper siger:

Det har været helt afgørende for os at styrke rammerne omkring sagsbehandlingen, så socialrådgiverne har tid til det enkelte barn. Hvad nytter det at give udsatte børn flere rettigheder, hvis de voksne ikke har tid til at hjælpe børnene med at bruge dem? Børn skal mødes dér, hvor de er, og helst af sagsbehandlere de kender og stoler på. Derfor er jeg virkelig glad for, at det er lykkedes Enhedslisten at sikre, at der nu kommer to sagsbehandlere på alle sager, der kan ende med en anbringelse.
En anbringelse er en voldsom ting for både barn og familie. Det er aldrig et quick fix af sociale problemer. Derfor er jeg glad for, at forebyggelsesindsatserne nu står meget tydeligere frem i aftalen. Med flere sociale døgnvagter gør vi det nemmere for børn og forældre, der har det svært, at få hjælp af kommunen. Vi har styrket muligheden for familieanbringelser og skabt flere fleksible støttemuligheder for børn. På den måde understøtter vi relationerne i familien og forebygger, at sociale problemer udvikler sig.
Når man taler om udsatte børn, mangler der tit nuancer. Nogle gange fremstår det som om, børns problemer forsvinder, hvis bare vi fjerne dem fra deres forældre. Sådan hænger det ikke sammen. Derfor er jeg rigtig glad for, at vi har fået fjernet alle forsøg på at gøre det lettere at tvangsbortadoptere og tvangsanbringe flere, og at vi har sørget for, at alle forældre får en obligatorisk forældrehandleplan og støtte, som kan hjælpe dem, hvis deres barn anbringes.

 