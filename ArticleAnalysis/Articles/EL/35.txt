Komplet virkelighedsfjernt, at EU fjerner skattely fra sortliste. 
EU’s finansministre har i dag på et møde godkendt at fjerne Dominica, Anguilla og Seychellerne fra EU’s sortliste. Opdateringen af sortlisten sker kun få dage efter et kæmpe international skattelæk – Pandora Papers – som knytter de tre østater til skatteunddragelse blandt verdens rige eliter.
Enhedslistens EU-ordfører Søren Søndergaard kalder det ”komplet virkelighedsfjernt” og kritiserer, at Folketinget ikke er blevet inddraget i beslutningen om dansk støtte til den nye liste.

For få dage siden fik vi det hidtil største internationale skattelæk, der afslører, hvordan verdens rige eliter ved hjælp af skattely har unddraget sig at betale millioner af kroner i skat. Folk er rasende. Og hvad er svaret fra EU? At fjerne tre af de skattely, som er involveret i skandalen fra sin sortliste. Det er jo absurd og komplet virkelighedsfjernt i forhold til det problem, vi står overfor.
Den danske regering har støttet, at de tre skattely nu fjernes fra EU’s sortliste. Det er en beslutning, regeringen har taget egenhændigt uden at hente mandat fra Folketingets partier. I en så vigtig sag bør Folketinget selvfølgelig inddrages, hvis vores folkestyre skal tages alvorligt. Jeg vil derfor tage sagen op med finansministeren og Folketingets partier.
Den seneste opdatering af EU’s sortliste over skattely viser, at EU ikke har i sinde at gøre listen til et nyttigt redskab i kampen mod skatteunddragelse. Vi kan ikke vente på EU, imens millionerne fosser ud af statskassen. Enhedslisten har derfor stillet forslag i Folketinget om, at Danmark laver sin egne nationale sortliste, hvor ingen skattely undtages fra at komme på listen.

 