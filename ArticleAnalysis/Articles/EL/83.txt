Enhedslisten forlader affaldsforlig. 
I forlængelse af regeringens og forligspartiernes principbeslutning om at konkurrenceudsætte affaldsforbrændingen, meddeler Enhedslisten, at partiet forlader affaldsforliget.
 
Klimaordfører Peder Hvelplund udtaler:

Vi forlader forliget, fordi vi mener forudsætningerne for aftalen er brudt. KL har ikke fået en rimelig chance for at komme med en liste over, hvilke anlæg der skulle lukke, og der ikke været vilje til at lande en politisk løsning, selv om det bestemt var muligt. I stedet har forligskredsen forhastet truffet en principbeslutning om, at affaldsforbrændingen skal konkurrenceudsættes for enhver pris, og det mener vi ikke lever op til forudsætningerne i aftalen.

 

Den vej, affaldsforligskredsen nu har valgt, kan desværre risikere decideret at skade klimaet. Da vi gik med, var hele formålet med forliget, at vi skulle opnå CO2-reduktioner. Nu har forligskredsen besluttet en konkurrenceudsættelse, som kan have den modsatte virkning, samtidig med at der kan lande en stor ekstraregning hos forbrugerne. Det går helt i mod hensigterne i den aftale, vi indgik, og det kan Enhedslisten selvfølgelig ikke være med til.

 

Klimaministeren har truffet en principbeslutning, inden der er kommet en afklaring på konsekvenserne for kommunernes økonomi, og det mener vi er endnu et brud på forudsætningerne for aftalen. Der er heller ingen afklaring på de miljømæssige konsekvenser. Risikoen for, at aftalen medfører mere affaldsforbrænding til skade for klima og miljø er markant, og det vil på ingen måde være muligt at kontrollere om dansk affald ender på lossepladser i udlandet. Klimaministeren har ganske enkelt ikke været stand til at redegøre for, hvordan konkurrenceudsættelsen skal bidrage til hele formålet med affaldsaftalen, nemlig at gavne klimaet.

 