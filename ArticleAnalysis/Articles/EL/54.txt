Sundhedsministeriets skiftende kurs om tredje vaccinestik er uacceptabel. 
150.000 danskere er vaccinerede med to forskellige vacciner. Mange af disse er ansatte i sundheds-, ældre- og socialsektoren, altså frontpersonalet i kampen mod corona.
Disse mennesker kan i mange tilfælde ikke få lov til at rejse ind i lande, der ikke anerkender krydsvaccination som fuld vaccination. Derfor var det meningen, at de skulle have et tredje vaccinestik, men nu har Sundhedsministeriet trukket i land og vil endnu ikke give dem en tredje vaccination.
Det er uacceptabelt, mener Jette Gottlieb.

Sundhedsministeriets skiftende kurs i forhold til, om krydsvaccinerede sundhedspersonale får tilbudt et tredje stik, er uacceptabel. Vores frontpersonale fortjener al den støtte og opbakning, de kan få, og de skal hurtigst muligt have tilbudt det tredje stik.
Mange er kommet i klemme, fordi de har fået to forskellige vaccinestik og dermed ikke kan rejse hjem til deres familier, som de ikke har set i op til to år på grund af corona. De kan ikke rejse hjem, fordi mange lande ikke anser krydsvaccination som fuld vaccination.
Det er simpelthen ikke godt nok, at vores frontpersonale bliver behandlet på denne måde. Det kan vi ikke være bekendt. Det skal Sundhedsministeriet løse hurtigst muligt.

 