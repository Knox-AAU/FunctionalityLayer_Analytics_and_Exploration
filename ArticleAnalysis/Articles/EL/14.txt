EL lancerer nyt, samlet 1.maj-udspil: red vores velfærd. 
I anledning af 1. maj sætter Enhedslisten fokus på ligeløn. Derfor kommer Enhedslisten nu med en plan for, hvad der som minimum skal til for at redde vores velfærd – et nyt og samlet rekrutterings- og fastholdelsesudspil.
Enhedslistens politiske ordfører, Mai Villadsen, siger:

Udspillet er først og fremmest et opråb for at gøre noget ved den ligelønsproblematik, vi står med. Medarbejderne flygter ud af det offentlige og færre og færre søger ind på de store velfærdsuddannelser. Det er et alvorligt problem som betyder, at hele velfærdssamfundets fremtid er på spil.
Vi har i de seneste tre år er sat penge af til flere ansatte i ældreplejen, minimomsnormeringer i vores daginstitutioner og ekstra sygeplejersker. Men der er ikke nok mennesker, der søger stillingerne, til at gøre løfterne og forventningerne om flere ansatte til virkelighed. Hvis vi ikke tager problemerne alvorligt, kan det blive en bombe under regeringens og vores eget ønske om en god velfærd.
Med affejningen af ligelønsbevægelsen og indgrebet i sygeplejerskernes strejke følte mange i de offentlige omsorgsfag, at de fik at vide, at de ikke kunne tillade sig at kræve ordentlige forhold. Vi har brug for det modsatte. Hvis vi skal redde vores velfærd, skal omsorgsarbejde lønnes efter den værdi, det skaber. Det er på tide at sikre flere kollegaer, ordentlige arbejdsforhold og den ligeløn, der gang på gang er blevet syltet.

Enhedslistens samlede plan er fuldt finansieret. Udspillet kan læses her: Enhedslistens rekrutteringsudspil
 