Enhedslisten vil have håndslag om 5 milliarder til lønløft, før ny regering træder til. 
Før Mette Frederiksen kan tage en tur mere som statsminister, så skal hun forpligte sig på at tilføre midler til et lønløft til kvindedominerede, velfærdsprofessionelle fag i den offentlige sektor.
Sådan lyder det fra Enhedslistens politiske ordfører Mai Villadsen, der dermed trækker spørgsmålet om et lønløft til offentligt ansatte helt ind i kernen af de forhandlinger, der skal finde sted, når en ny regering skal træde til efter et valg.
Enhedslisten vil som en del af forhandlingerne om et nyt forståelsespapir konkret kræve, at der afsættes fem milliarder kroner årligt til et lønløft, der skal afhjælpe lavt- og ligelønsproblemerne i den offentlige sektor. Det skal samtidig være med til at løse de akutte rekrutterings- og fastholdelsesproblemer i velfærdsfagene.
Det er arbejdsmarkedets parter, der skal forhandle om fordelingen af de fem milliarder, men betingelserne for, at de ekstra lønmidler udløses er, at de anvendes til at sikre fair og lige løn til offentligt ansatte velfærdsprofessionelle og dermed også bidrager til at løse rekrutteringskrisen i de pågældende fag.
Mai Villadsen, politisk ordfører for Enhedslisten, siger:

Et lønløft til offentligt ansatte velfærdsprofessionelle er et helt afgørende krav for os, hvis vi skal lægge mandater til en ny socialdemokratisk ledet regering. Det handler om retfærdighed, og det handler om at rekruttere og fastholde dygtige velfærdsprofessionelle – særligt i de kvindedominerede fag.
Vi står midt i en velfærdskrise. Vores velfærd bløder ansatte, bl.a. fordi lønnen er for lav, og arbejdsforholdene for dårlige. Vi mangler et skræmmende højt antal pædagoger, social- og sundhedsuddannede, sygeplejersker. Faktisk er der mangel på stort set alle faggrupper blandt de kvindedominerede fag i det offentlige. Og udfordringen bliver kun større. Vi skal handle nu for at fremtidssikre vores velfærd.
I 2022 er det stadig lavtlønnet at arbejde med børn, ældre og syge. Det er det, fordi vi ikke værdsætter og værdisætter omsorgsarbejde efter det, det er. Nemlig benhårdt, fagligt krævende arbejde og ikke mindst en forudsætning for vores samfund. Fair og lige løn til de offentligt ansatte er ikke kun retfærdigt – det er også ansvarligt.
Enhedslisten vil kræve, at en ny regering handler på de akutte rekrutterings- og fastholdelsesproblemer i den offentlige sektor. Problemet kan ikke bare løses gennem afbureaukratisering eller omstruktureringer af arbejdsgangene. Der skal sikres flere kollegaer og bedre arbejdsmiljø, og så skal der investeres i fair og lige løn til de velfærdsprofessionelle, som udgør selve fundamentet for vores velfærd, hvis vi vil have, at de også i fremtiden gider arbejde i den offentlige sektor.

 
Det vil Enhedslisten:
Regeringen skal forpligtes til at sikre et nødvendigt lønløft i den offentlige sektor for at afhjælpe ligeløns- og lavtlønsproblemer og bidrage til at løse rekrutterings- og fastholdelsesproblemerne, som betyder stor mangel på velfærdsprofessionelle.
Enhedslisten foreslår en ligelønspulje på 5 mia. kr., som kan bidrage til at løse både ligeløns, lavtløns- og rekrutteringsproblemer i den offentlige sektor. Pengene skal fordeles af parterne i de offentlige overenskomstforhandlinger med den binding, at de skal målrettes fag ramt af ligelønsproblemer og lavtlønsfag, der sakker bagud.
Enhedslistens samlede plan er fuldt finansieret. Udspillet kan læses her: Enhedslistens rekrutteringsudspil
 