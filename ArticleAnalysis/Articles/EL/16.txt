Enhedslisten: Regeringen manipulerer med stemmeseddel til EU-afstemning. 
Regeringen forsøger at snyde på vægten og manipulere vælgerne. Sådan lyder en hård kritik fra Enhedslisten, efter det er et kommet frem, at danskerne ved folkeafstemningen d. 1 juni om forsvarsforbeholdet vil møde en stemmeseddel, hvor der skal svares ”ja” eller ”nej” til ”Danmarks deltagelse i det europæiske samarbejde om sikkerhed og forsvar”.
Enhedslistens forsvarsordfører Peder Hvelplund udtaler,

Det er et forsøg på at snyde på vægten og direkte manipulation, når regeringen vil bruge en formulering på stemmesedlen, som giver indtryk af, at afstemningen handler om noget helt andet end den egentlig gør. Det bør stå lysende klart på stemmesedlen, at det vi stemmer om, er en afskaffelsen af forsvarsforbeholdet. Derfor er også helt uforståeligt og stærkt problematisk, at man ikke nævner forsvarsforbeholdet med ét eneste ord.
Vi ved, at man kan påvirke vælgerne ved at udforme spørgsmålet på stemmesedlen på en bestemt måde. Det gælder især tvivlerne, som først beslutter sig i valgboksen. Derfor bør det spørgsmål, der stilles også være så retvisende som muligt. Det er på ingen måde det, regeringen gør her.
Regeringen forsøger med deres formulering, at give et indtryk af, at Danmark slet ikke deltager i europæisk samarbejde om forsvar og sikkerhed. Men det er jo ikke rigtigt. Tværtimod. Danmark deltager i dag i et hav af forsvarspolitiske samarbejder i Europa sammen med lande som Frankrig, Tyskland og Storbritannien. Det vi skal stemme om d. 1. juni handler ene og alene om vi skal tilslutte os EU’s militære dimension.

Baggrund
Regeringen offentliggør i dag den lov, som skal danne grundlag for folkeafstemningen d. 1 juni om afskaffelsen af det danske forsvarsforbehold. Lovforslaget har titlen ”Forslag til lov om Danmarks deltagelse i det europæiske samarbejde om sikkerhed og forsvar”.
Ifølge gældende lovgivning skal spørgsmålet til en folkeafstemning være det samme som titlen på det lovforslag, afstemningen handler om. Danskerne vil derfor på stemmesedlen d. 1 juni på blive bedt om at svar ”ja” eller ”nej” til ”Forslag til lov om Danmarks deltagelse i det europæiske samarbejde om sikkerhed og forsvar”.
I andre lande er det traditionel en uafhængig valgkomité, der sætter rammerne for folkeafstemninger og formulere spørgsmålet på stemmesedlen. I Danmark udarbejdes stemmesedlen af regeringen.
Danmark deltager i dag i flere europæiske samarbejder om forsvar- og sikkerhedspolitik. Det gælder bl.a. det franske-ledet European Intervention Initiative (EI2), det britisk-ledet Joint Expeditionary Force (JEF) og det tyske-ledet Framework Nations Concept (FNC).
 