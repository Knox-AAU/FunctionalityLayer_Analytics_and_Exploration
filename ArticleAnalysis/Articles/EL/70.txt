Nu undersøges Scandinavian Star-mordbranden – langt om længe. 
Folketingets partier er blevet enige om at gennemføre en undersøgelse af ejer-, reder- og forsikringsforholdene omkring Scandinavian Star i relation til mordbranden natten til den 7. april 1990. Den påsatte brand, som kostede 159 mennesker livet, er stadig uopklaret. Undersøgelsen, som er sat til at vare 1½ år, kan skabe grundlag for en egentlig politimæssig efterforskning af mordbranden.
Søren Søndergaard, Enhedslistens Scandinavian Star-ordfører fra 1994-2005 og igen fra 2015, siger:
– Mordbranden på Scandinavian Star, med 159 døde og tusinder af overlevende og pårørende med sår på sjælen, er den største forbrydelse i Skandinavien siden 2. verdenskrig. Derfor er det en retspolitisk skandale, at reder-, ejer- og forsikringsforholdene aldrig er blevet politimæssigt efterforsket i relation til mordbranden. Det rådes der nu bod på med denne undersøgelse, som skal afklare muligheden for en egentlig politiefterforskning.
– For 24 år siden var jeg med til at stille et forslag i Folketinget om, at ejerforholdene bag Scandinavian Star skulle undersøges. Derfor er det med stor glæde, men også med et vist vemod, at det nu endelig sker. Dengang og siden er det blevet afvist og man må spørge sig selv, hvorfor der skulle gå så mange år, før det bliver undersøgt, hvem der egentlig stod bag det skib, hvor 159 mennesker blev dræbt ved en påsat brand? Den historie mangler stadig at blive fortalt.
– I over 31 år har denne sag været et åbent sår – ikke bare for de direkte berørte, men også for retsbevidstheden. Derfor vil jeg sige tak til alle dem, som har bidraget til, at vi nu kan komme et skridt videre i denne sag. Det gælder støttegrupper i Danmark og Norge, ihærdige journalister, men også Justitsminister Nick Hækkerup, som havde modet til at erkende, at der aldrig har været en politimæssig efterforskning af disse afgørende forhold.
– I dag går mine tanker til de overlevende fra branden og de mange pårørende til de døde. De fortjener, at denne sag bliver undersøgt til bunds. Med denne aftale har vi taget det første skridt.
 