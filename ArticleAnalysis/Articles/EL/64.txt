Stop udvisningen af syriske flygtninge til Assads diktatur! Stop regeringens stramninger!. 
Vedtaget på Enhedslistens årsmøde den 23. maj 2021
I de seneste måneder har en stor gruppe syriske flygtninge fået frataget deres opholdstilladelse, og regeringen vil udvise dem til Syrien, der styres af diktatoren Assad, som har titusinder af menneskeliv på sin samvittighed.
Blandt de udviste er unge gymnasielever, som netop er ved at færdiggøre deres uddannelse, og som forventede at kunne leve et trygt liv i Danmark. Fratagelsen af deres opholdstilladelser betyder, at de må stoppe deres uddannelser og skal sygne hen i danske udrejsecentre på ubestemt tid, da Danmark ikke har nogen udleveringsaftale med det syriske regime.
Ingen andre europæiske lande, bortset fra Orbans Ungarn, vurderer at sikkerhedssituationen i Syrien tillader at sende flygtninge hjem. Der er mange eksempler på, at flygtninge, der er vendt tilbage er forsvundet i Assads torturfabrikker, og landet er stadig præget af borgerkrig og massiv undertrykkelse.
Enhedslisten ønsker, at loven ændres, så ingen flygtninge kan miste deres opholdsgrundlag, før der er sket fundamentale, stabile og varige ændringer i hjemlandet.
Mennesker, som er kommet hertil på flugt, har krav på at få beskyttelse og et sikkert liv i Danmark. Og de, der får beskyttelse, skal kunne leve et helt almindeligt liv med arbejde og uddannelse og blive en del af det danske samfund.
Enhedslisten er stor modstander af udvisningen af de syriske flygtninge til det syriske diktatur. De, som allerede har fået frataget deres ophold, skal have fornyet ophold, så de kan fortsætte deres studier og liv i Danmark.
Enhedslisten er også stor modstander af regeringens fortsatte stramninger af udlændingepolitikken, herunder deres hjerteløse behandling af børnene i de syriske fangelejre, og de nye benspænd for at få statsborgerskab.
Enhedslisten vil fortsætte presset på regeringen i Folketinget, og samtidig aktivt støtte den voksende bevægelse mod udvisningerne af de syriske flygtninge, og mod regeringens farlige og menneskefjendske udlændingepolitik generelt.
Der skal ikke herske nogen tvivl om, at Enhedslisten er i klar opposition til regeringens politik på dette område og vil en helt anden vej, der bygger på en solidarisk udlændinge- og asylpolitik, der sikrer lighed for loven og tryghed og sikkerhed for mennesker på flugt.
Kun en stærk folkelig bevægelse, der omfatter elever, studerende, lokalsamfund og folkelige bevægelser – fra kultur-, idræts- og sociale bevægelser til fagbevægelsen – vil kunne presse flertallet til at ændre kurs. Den bevægelse vil Enhedslisten bidrage til at opbygge.
Derfor vil Enhedslistens medlemmer i afdelinger, kommunalbestyrelser, regionsråd og i Folketinget i uge 22 og 23 bidrage med forslag, aktioner, manifestationer, happenings og uddeling af materialer for at opfordre folk til at gå med i de bevægelser, der kæmper for at støtte de flygtninge, der er i Danmark og for at ændre den danske flygtningepolitik.
 
 
 