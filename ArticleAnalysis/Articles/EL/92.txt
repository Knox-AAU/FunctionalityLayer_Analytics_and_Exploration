EL: Grænseoverskridende overvågning af borgere med handicap må stoppes. 
De seneste dages afdækning af kommuners anvendelse af langvarig døgnovervågning og stopurs tidtagninger ved udmåling af hjælp, viser en fuldstændig uacceptabel praksis overfor borgere med handicap. Det mener Enhedslistens handicapordfører, Jakob Sølvhøj, der vil have ministeren til at gribe ind.
Sagerne vidner om, at kommuner i jagten på besparelser i stigende grad tilsidesætter faglige vurderinger af borgere med handicaps behov for hjælp. Samtidig vidner Ankestyrelsens mange omgørelser af kommunale afgørelser om, at der er et helt generelt problem med kommunernes varetagelse af myndigheden på handicapområdet. Enhedslisten mener derfor, at der er brug for en grundlæggende ændring af handicapområdets organisering og finansiering.
Jakob Sølvhøj udtaler :

Langvarig døgnovervågning med stopurs tidtagninger er en fuldstændig uacceptabel og uværdig behandling af borgere med handicap, der har behov for støtte og hjælp for at kunne leve et liv som alle andre. Jeg har derfor bedt socialministeren gå i ind i sagen, så vi kan få stoppet den kommunale praksis med overvågning og tidstagning.
Det er igen og igen blevet dokumenteret, hvordan kommuner landet over driver en grænsesøgende sagsbehandling, hvor lovens grænser hele tiden prøves af i forsøg på at spare penge ved at reducere hjælpen til borgere med handicap. Når hver anden sag, hvor borgerne klager, bliver omgjort af Ankestyrelsen, taler det sit tydelige sprog.
Problemerne med kommunernes varetagelse af myndigheden på handicapområdet er så omfattende, at der ikke blot er behov for mindre justeringer. Der er behov for en helt grundlæggende omlægning af den måde handicapområdet i dag er organiseret og finansieret på. Enhedslisten opfordrer derfor socialministeren til snarest muligt at igangsætte forhandlinger om en omlægning af området.

 