EL: NATO skal ikke styre slagets gang i Arktis og diktere relationen til Kina. 
Forud for NATO-topmødet i dag opfordrer Enhedslisten til, at Danmark siger nej tak til et styrket, bredere NATO. Efter snart halvandet år med en hærgende global pandemi og en tiltagende galoperende klimakrise er det sidste, vi har brug for, mere oprustning og styrkelse af NATO på den globale scene.
Derfor skal Danmark ikke bakke op om, at NATOs råderum skal udvides til at adressere relationen mellem USA og Kina, ligesom Danmark ikke skal bakke op om, at NATO får større indflydelse i Arktis. Øget militarisering af de store globale udfordringer, vi står overfor, er den helt forkerte vej at gå.
 
Udenrigsordfører Eva Flyvholm siger om de bebudede planer:

Danmark bør sætte alt ind for at sikre, at Arktis bliver et lavspændingsområde og derfor holde NATO mest muligt ude af samarbejdet omkring Arktis. Vi skal ikke militarisere et så vitalt et område og gøre Arktis til en arena for global stormagtsrivalisering bl.a. ved at isolere Rusland og se stort på de lokale befolkninger. I stedet bør regeringen forsætte arbejdet med at involvere alle medlemmer i Rigsfællesskabet om lavspænding, klimaet og lokal kapacitetsopbygning. Det har Danmark som medlem af Rigsfællesskabet et helt særligt ansvar for at sikre.
Relationen mellem Europa og Kina skal ikke bæres af NATO-samarbejdet. Europas håndtering af relationen til og udfordringer med Kina skal ikke dikteres af Washington eller af NATO’s militære tilgang, men ske på basis af politisk dialog, herunder kritik af menneskerettighedskrænkelser og økonomiske instrumenter. Bare fordi, USA har fået en ny præsident, skal Danmark ikke lægge flere æg i NATO’s kurv.
Vi vinder ikke freden og stabiliteten ved at intensivere rivaliseringen med Rusland og Kina. Bare fordi, Trumps hårde retorik er blevet erstattet af en mere formildnet Biden, betyder det ikke, at de amerikanske interesser ikke er de samme. NATO bidrager til den globale oprustning, som er det sidste, vi har brug for i en verden med global pandemi og klimakrise. Derfor skal vi heller ikke under nogen omstændigheder hæve det danske bidrag til NATO.

 