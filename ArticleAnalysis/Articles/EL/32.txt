EL får ny velfærdsrettighed på finansloven: Gratis tandlæge for unge. 
For Enhedslisten er det en hovedopgave at passe på fællesskabet og sikre velfærden. Derfor gik partiet til forhandlinger om årets finanslov med gratis tandlæge til de unge som hovedkrav. Nu er finansloven netop landet, og en ny velfærdsrettighed ser dagens lys. Velfærden udvides med en konkret rettighed, så endnu flere får gratis adgang til tandpleje.
Enhedslistens politiske ordfører, Mai Villadsen, siger:

Efter mange år hvor skiftende regeringer har skåret dybt i vores fælles velfærd og sendt milliardstore skattelettelser til de allerrigeste, er uligheden steget og velfærden udsultet. Derfor er det en gigantisk sejr, at vi i dag udvider velfærden.
De 18 til 21-årige kommer nu til at kunne gå til tandlægen uden at skulle have betalingsappen eller dankortet frem. Det er vigtigt og forhåbentlig første skridt mod at gøre tandlægen gratis for alle på sigt.
Når de unge bliver 18, og selv skal til at betale tandlægeregningen, stopper mange med at gå til tandlæge. Det kan give dem udfordringer langt ind i fremtiden. Størrelsen på din pengepung, skal ikke bestemme over din sundhed. Derfor er det afgørende for os, at vi i dag udvider velfærden.

For yderligere, kontakt Enhedslisten på 33 37 50 80
 