Enhedslisten: Brug Nybyggerifonden til at bygge flere ungdomsboliger. 
Der skal i år forhandles om, hvordan Nybyggerifonden skal støtte opførelse af flere almene boliger til lavindkomstgrupper.
Rapporten, der er lavet som oplæg til forhandlingerne, tager udgangspunkt i, at der er 920 millioner kroner til rådighed, men der er reelt 2451 millioner kroner, som kan investeres inden 2026. Og i de kommende år vokser beløbet.
Enhedslisten mener, at midlerne i Nybyggerifonden også skal bruges til at sikre flere boliger til de studerende.
Enhedslistens boligordfører, Søren Egge Rasmussen, udtaler:

– Det er positivt, at der er væsentligt flere penge i Nybyggerifonden. Enhedslisten vil til forhandlingerne foreslå, at almene ungdomsboliger også kan opnå støtte fra Nybyggerifonden, så vi kan sikre flere boliger til studerende.
– I arbejdsgruppens rapport er der foreslået et beløb på 100 millioner kroner til omdannelse af eksisterende bygninger, men Enhedslisten mener, at der bør øremærkes et højere beløb og gerne til ungdomsboliger. Almene ungdomsboliger kan etableres i eksisterende bygninger, som ombygges. Oven på coronakrisen kan der komme egnede bygninger til salg, som kan omdannes til ungdomsboliger.
– Det er glædeligt, at så mange søger ind på uddannelserne og er parate til at flytte til andre landsdele for at uddanne sig. Det er nødvendigt, at alle kommuner med mange studiepladser sikrer, at der er tilstrækkeligt med billige boliger til de studerende. Aalborg, Odense og Aarhus har øget antallet af studieboliger, mens kommunerne i Region Hovedstaden har bygget for lidt i forhold til væksten i antallet af studiepladser.

 