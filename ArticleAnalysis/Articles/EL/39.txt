EL før Nævnsmøde: Afghanistan-krigens skyggesider skal undersøges og føre til ny udenrigspolitik. 
Afghanistan er det store tema på torsdagens møde i Udenrigspolitisk Nævn, hvor Enhedslisten rejser kravet om en undersøgelse af beslutningsgrundlaget for krigsdeltagelse, den løbende ændring af mandat og omfang samt krigens skyggesider. Det er helt nødvendigt at få draget politiske konklusioner på baggrund af krigen og de fejl, der er begået, mener Eva Flyvholm, udenrigsordfører for Enhedslisten.
 

Det er helt afgørende at få draget politiske konklusioner fra Afghanistan-krigen og de fejl, der er begået. Der er brug for et opgør med ideen om at skabe stabilitet og demokrati gennem krig og militære besættelser. Og jeg mener, at situationen kalder på, at Danmarks udenrigspolitik skal ændres mod mere fredelige midler for at undgå flere krige som Afghanistan.

 

Krigens skyggesider er aldrig rigtigt blevet undersøgt efter Irak- og Afghanistankommissionens kritisable nedlæggelse, så nu er der brug for at få set på sagerne om tortur og bortførelser, drab på civile og samarbejde med brutale krigsherrer, der begik overgreb på civilbefolkningen. Det er vigtigt i forhold til menneskerettighederne og krigens love men også for at forstå, hvorfor Taleban vandt frem i de områder, hvor lokalbefolkningen havde det værst under krigen.

 

Undersøgelsen skal selvfølgelig også beskæftige sig med det politiske grundlag for beslutningen om at gå i krig herunder alliancen med USA og det mangelfulde vidensgrundlag om Afghanistan og de lokale forhold, der har kendetegnet hele krigsindsatsen. Og den skal se på konsekvenserne af, at USA længe nægtede at forhandle med Taleban, og de uklare og skiftende mål for krigen.

 

Afghanistan-undersøgelsen bør foretages af uvildige eksperter med indsigt i Afghanistan. Som et led i undersøgelsen skal videnspersoner, centrale aktører og regeringsrepræsentanter deltage i en høring i Folketinget og stå til rådighed for gruppens arbejde. Det bør desuden være en del af kommissoriet for undersøgelsen at fremsætte konkrete udenrigspolitiske anbefalinger til regeringen.

 
 