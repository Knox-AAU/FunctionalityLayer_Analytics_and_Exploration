Enhedslisten med Prideudspil om regnbuefamiliers rettigheder. 
I dag er der flere og flere især LGBT+-personer, der finder andre måder at danne familie på end den, der hedder far, mor og børn. Der er i dag mindst 1.465 såkaldte regnbuefamilier i Danmark . Men vores lovgivning har ikke fulgt med tiden og gør det langt sværere både at danne og leve som LGBT+-familie, end det behøver være. Vi skal gøre det nemmere at danne familie som LGBT+-par eller tre eller fire forældre sammen.
 
Ligestillingsordfører, Pernille Skipper, siger:

Det er ikke køn eller DNA, der skaber en familie. Det er kærlighed. Og to mødre, to fædre eller tre eller fire forældre sammen elsker deres børn præcis lige så højt, som en mor og far elsker deres. Men vores lovgivning anerkender ikke kærligheden i dem, man kan kalde regnbuefamilier, på lige fod med den i familier, der hedder far, mor og børn.
I virkeligheden findes der allerede mange regnbuefamilier i Danmark. De er det bare ikke alle sammen på papiret. Det er et problem, når der i en familie med tre forældre kun er to, der har forældremyndighed. Den tredje kan ikke gå med sit barn til lægen og kan risikere at skæres helt ud af barnets liv i en konfliktsituation. Det er hverken i forældrenes eller barnets interesse.
Samtidig skal vi sørge for, at vi ikke afskærer LGBT+-personer fra at danne familie gennem unødvendige regler. For eksempel er altruistisk surrogasi ikke ulovligt i Danmark. Alligevel vanskeliggøres det blandt andet af en begrænset adgang til hjælp i det offentlige og af, at forældrene ikke kan adoptere barnet ved fødslen, men må vente to et halvt år på at stedbarnsadoptere det.

 
Læs udspillet her.
 
 