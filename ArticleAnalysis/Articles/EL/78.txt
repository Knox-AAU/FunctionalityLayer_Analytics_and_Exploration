Enhedslisten stiller sig i spidsen for opfordring fra danske politikere til de brasilianske politikere om at stoppe skovrydning og forfølgelse af oprindelige folk. 
28 danske politikere har i dag, d. 23. april 2021, sendt et åbent brev til lederne af de to politiske kamre i det brasilianske parlament. I brevet opfordres Brasilien til at droppe en række lovforslag, der er lige på trapperne. Lovene vil forøge afskovningen i det vitale økosystem i Amazonas-regnskoven, bl.a. ved at muliggøre minedrift i skovområder. Samtidig slækker lovgivningen på beskyttelsen af oprindelige folk ved at tillade jordtyveri.
I sidste uge sendte 15 NGO´er et brev til stats- og udenrigsministeren med samme budskab. Det har fået Enhedslisten til at tage initiativ til et brev om udviklingen i Brasilien. Brevet er underskrevet af medlemmer fra Enhedslisten, SF, Frie Grønne, Alternativet, Socialdemokratiet, Radikale Venstre, Venstre, Dansk Folkeparti, Inuit Ataqatigiit og Javnaðarflokkurin.
Enhedslistens Søren Søndergaard udtaler:
– Siden Jair Bolsonaro kom til magten i Brasilien er antallet af mord på oprindelige folk i skovområder steget markant. Det sker, fordi Bolsonaro-regeringen har afmonteret beskyttelsen af oprindelige folk gennem lovgivningen. Det er den tendens, som den nye lovpakke fortsætter. NGO´erne har sagt fra, og det er på tide, at vi politikere gør det samme.
– Afskovningen i Amazonas var sidste år på sit højeste niveau i 12 år. Nu vil man tillade minedrift i skovområder. Vi er midt i en klimakrise, hvor vi har brug for, at store spillere som Brasilien lever op til Parisaftalen. Lige nu går det den modsatte vej. Jeg er glad for, at der er bred politisk opbakning til at sende et klart signal til Brasilien om, at det vil få konsekvenser for samarbejdet mellem vores lande, hvis ikke de skifter kurs.
– 40 tyske og italienske nationale politikere og EU-parlamentarikere har allerede sendt et lignende brev. Vi er glade for, at vi kan være med på den her bølge af internationalt pres på Brasilien. Forhåbentlig følger andre lande trop og presset bliver så stort, at Bolsonaro må rette ind.
 
Brevet kan findes her (engelsk).
 