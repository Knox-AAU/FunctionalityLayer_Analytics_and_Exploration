Landbrugsaftale går slet ikke langt nok. 
Enhedslisten er med i landbrugsaftalen, som sikrer et bindende CO2-reduktionsmål for landbruget, der er mere end dobbelt så høj end regeringens udspil. Enhedslisten er dog kritisk over for klimaindsatsen og understreger, at der er behov for langt større og radikale virkemidler, herunder en CO2-skat som inkluderer landbruget, hvis landbruget skal i mål med den grønne omstilling.
Enhedslistens politiske ordfører, Mai Villadsen, siger:

Selvom den aftale, vi indgår nu, er et skridt i den rigtige retning, er det ikke den grønne omstilling af landbruget, som vi har brug for. Desværre langt fra. Det forbandede ved klimaforandringerne er desværre, at selv halvstore skridt er utilfredsstillende og ikke gode nok.
Enhedslisten har, sammen med de andre støttepartier, mere end fordoblet det bindende reduktionsmål, efter regeringens alt for lave, uspiselige udspil. Ovenikøbet har vi bundet de andre partier til masten, så reduktionerne senest i 2023 skal konkretiseres og de nødvendige tiltag skal vedtages. Så er det slut med de dårlige undskyldninger.
Landbruget står for cirka en tredjedel af Danmarks samlede klimaudledning. 80% af det danske landbrugsareal bruges til at dyrke foder til dyr. Det er helt uholdbart, for både naturen og klimaet. Stod det alene til Enhedslisten ville vi gentænke og omdanne det konventionelle landbrug, så der kom balance i vores land med mere plads til natur og miljø, og mindre plads industriel, animalsk produktion.
Det er en stor aftale med mange gode elementer. Enhedslisten er i dag med til at sikre langt over en milliard til de plantebaserede fødevarer, vi fordobler det økologiske areal i Danmark, giver tilskud til de landmænd, som vil omlægge fra kvæg til planter og mindsker gyllen på vores marker. Samtidig tager vi et stort og vigtigt skridt frem mod en CO2-skat for landbruget. Det er gode aftryk, som vi er glade for at have brugt vores grønne mandater til.
Vi er med i aftalen, for at sikre, at de forpligtende mål faktisk nås. For at forhindre, at der snydes på vægten, når der for alvor skal leveres i 2023. Og helt åbent for at sikre, at arven efter de blå regeringers svigt af natur og klimaet bliver udvisket helt.

 