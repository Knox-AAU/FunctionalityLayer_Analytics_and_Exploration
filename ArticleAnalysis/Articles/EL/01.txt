Enhedslisten lægger partistøtten åbent frem: Opfordrer andre partier til at gøre det samme. 
Det er afgørende, at der er åbenhed om hvordan partierne finansierer deres valgkamp. Sådan lyder det fra Enhedslisten, der nu lægger åbent frem hvem der har støttet partiets valgkamp med 5.000 kr. eller mere.
Samtidig har Enhedslisten skrevet et åbent brev til samtlige partiledere, der opfordrer dem til inden valgdagen at offentliggøre hvem der har finansieret deres valgkamp.
Opfordringen kommer efter en række afsløringer af, at flere ledende politikere er klar til at omgå partistøttereglerne for at skjule donationer.
Enhedslistens spidskandidat, Pelle Dragsted, siger:

Vælgerne har krav på at vide hvilke økonomiske interesser der finansierer de enkelte partiers valgkampe og med hvor meget. Derfor offentliggør vi, som vi har gjort ved tidligere valgkampe, nu alle oplysninger om privat partistøtte til Enhedslisten for alle beløb over 5000 kr.
De øvrige partier bør følge Enhedslistens eksempel og fortælle hvem der støtter deres valgkamp. Derfor har vi skrevet til samtlige partiledere, og opfordret dem i klare vendinger til at skabe åbenhed om de politiske pengestrømme.
Der er i dag næsten ingen kontrol med pengestrømmene til partierne. Befolkningen og medierne har meget lidt indsigt i de økonomiske interesser, som står bag partierne.  Vi skal have strammet reglerne hurtigst muligt. Vi mener det her alvorligt i Enhedslisten og vil derfor komme til at tage det med ind i regeringsforhandlingerne.

Se Enhedslistens partistøtte her
 