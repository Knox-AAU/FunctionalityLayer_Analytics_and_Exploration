Enhedslisten i nyt udspil: Sådan når Danmark klimamålet uden usikre fremtidsteknologier. 
Med et nyt stort klimaudspil viser Enhedslisten nu en konkret vej til at nå 70 % målsætningen – vel at mærke uden at basere sig på usikker teknologi. Bl.a. foreslår partiet at halvere den animalsk produktion i Danmark frem mod 2030. “Vi kan ikke komme udenom, at de største udledere også skal bidrage mest”, lyder det fra politisk ordfører Mai Villadsen.
 
Enhedslisten præsenterer klimaudspillet med titlen “Vi viser en konkret vej til klimamålet – uden usikker teknologi” på partiets sommergruppemøde.
Her foreslår partiet, at halvere den animalske produktion frem mod 2030. “Det bliver et centralt krav fra Enhedslisten efter valget”, siger politisk ordfører Mai Villadsen.
Samtidig vil Enhedslisten anullere klimarabatten til de største udledere som Aalborg Portland, stoppe for salget af nye fossilbiler i 2025 og have et mål om klimaneutralitet i 2040. For Enhedslisten er det afgørende, at den grønne omstilling bliver socialt retfærdig, og derfor afsætter partiet i udspillet også en pulje på 2,6 mia. til jobrotation.
 
Mai Villadsen, politisk ordfører, udtaler:

Klimaforandringerne er ikke længere blot noget vi taler om. Det er noget vi ser for øjnene af os. I Europa raser skovbrande, mens floderne tørrer ud. Flere steder i verden sender klimaforandringerne allerede hele samfund på flugt. Derfor kan vi ikke satse på, at usikre teknologiske løsninger skal få os i mål – vi er nødt til at handle ansvarligt nu.
Hvis vi skal nå i mål med den grønne omstilling, er vi nødt til at halvere den animalske produktion i Danmark frem mod 2030. Hvis vi lader stå til, vil landbrugssektoren stå for knap halvdelen af Danmarks samlede udledninger i 2030 – og langt det meste kommer fra den animalske produktion. Vi skal tage klimakrisen alvorligt – og så kan vi ikke komme udenom, at de største udledere også skal bidrage mest.
Det kommer til at kræve politiske prioriteringer og politisk mod. Det bliver ikke let. Men det er nødvendigt, og det er muligt. Det her bliver et centralt krav for os efter valget. Vi skylder hinanden og de fremtidige generationer at vise en konkret og sikker vej til at holde de klimaløfter, vi har givet til hinanden.
70% målet var en kæmpe landvinding. Klimalovens målsætning var aldrig blevet vedtaget uden Enhedslisten og massivt pres fra klimaaktivister og grønne organisationer. Sammen har rød blok taget langt større skridt for at begrænse udledningerne, end noget andet parlamentarisk flertal i Danmarks historie. Desværre er alt for mange af de aftalte reduktioner afhængige af usikre teknologiske løsninger.

 
Fakta om Enhedslistens klimaudspil: Vi viser en konkret vej til klimamålet – uden usikker teknologi
Det foreslår Enhedslisten:

Halvér den animalske produktion i 2030
Anullér klimarabatten til de største udledere som Aalborg Portland
Stop for salg af nye fossilbiler i 2025
Klimaneutralitet i 2040
Socialt retfærdig pulje på 2,6 mia. til jobrotation

 
Enhedslistens klimaudspil lever reduktioner for 8,4 mio. tons CO2 i 2030 og har et økonomisk omfang på 45 mia. kroner.
Det samlede udspil kan læses her. 
 