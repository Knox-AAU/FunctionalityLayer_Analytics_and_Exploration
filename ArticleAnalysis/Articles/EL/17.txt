Q&A: Rusland, Ukraine og NATO. 
Hvad mener Enhedslisten om Ruslands adfærd?
Putin har indledt en uprovokeret, ulovlig angrebskrig mod Ukraine. Det er et grotesk overgreb på ukrainerne og et brud på Folkeretten, som Enhedslisten på det kraftigste fordømmer.
Ukraine har ret til fred og suverænitet, og befolkningen har et folkeretsbeskyttet krav på selvbestemmelse og frihed.
 
Hvad vil i gøre for at hjælpe Ukraine?
Ukraine har ret til fred. Det er en ret, Rusland på det groveste har forbrudt sig på med sin invasion. Enhedslisten støtter ukrainernes modstandskamp imod invasionskræfterne.
Derfor har Enhedslisten stemt for at sende danske våben til Ukraine og for internationale sanktioner mod Rusland. Desuden ønsker Enhedslisten at gå endnu længere blandt andet ved at lukke eller begrænse import af gas, olie og kul fra Rusland til Danmark og Europa.
Endelig skal Danmark stå klar til at levere al den humanitære og økonomiske assistance, som vi kan. Herunder give beskyttelse til de ukrainske flygtninge, som banker på vores dør, og hjælpe de nabolande, som i disse dage modtager mange tusinde flygtninge.
 
Hvorfor vil I sende våben til Ukraine?
Enhedslisten har sagt ja til, at Danmark kan sende våben til det ukrainske militær – så det ukrainske folk kan forsvare sig mod Putins krigsforbrydelser. Det er en stor og alvorlig beslutning, som vi ikke tager let på, men som vi mener, er det rigtige at gøre.
 
Hvorfor vil Enhedslisten ikke opruste i NATO i Baltikum, når Rusland har invaderet Ukraine?
Enhedslisten er klar til hjælpe ukrainerne i deres modstandskamp mod den russiske invasion, for eksempel ved at sende forsvarsvåben direkte til Ukrainerne. Vi er ikke overbevist om, at det på nogen måder gavner ukrainerne, at NATO-alliancen opruster i Ukraines nabolande. Tværtimod frygter vi, at det kan øge risikoen for at gøre situationen endnu mere anspændt. Ukraine er under angreb, og derfor støtter Enhedslisten tiltag, der er målrettet direkte hjælp til ukrainerne i deres svære situation.
 
Hvad mener Enhedslisten grundlæggende om NATO?
Vores langsigtede mål er, at vi skal ud af NATO. Men det skal ske, når der er et alternativ og i en anden sikkerhedspolitisk situation. Enhedslisten mener, at NATO på lang sigt skal erstattes af et mere inklusivt sikkerhedssamarbejde, men vores vision for en ny sikkerhedsarkitektur i Europa og globalt skal ses som en langsigtet vision og proces, der kræver gangbare alternativer.
 
 