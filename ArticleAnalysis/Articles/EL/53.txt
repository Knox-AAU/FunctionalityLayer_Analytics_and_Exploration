Eva Flyvholm: Forkasteligt at vi ikke hjælper lokale afghanere. 
Med Talibans fremrykning i Afghanistan er situationen i landet blevet farlig og alvorlig. Afghanere, der er eller har været ansatte ved den danske ambassade, er i fare og skal hjælpes.
Mange lande har regler, der gør det muligt at evakuere disse personer og give dem asyl. Det vil den danske regering ikke og henviser til den tolkeaftale fra 2013, som Enhedslisten ikke er en del af, fordi den handler mere om hård udlændingepolitik end at hjælpe folk.
 
Udenrigsordfører Eva Flyvholm siger:

Situationen i Afghanistan lige nu er så alvorlig, at de her folk skal ud og i sikkerhed hurtigst muligt.
Det er dybt forkasteligt, at man ikke tager ansvar for de folk, der har arbejdet for Danmark. Det er en ansvarsfralæggelse, som på ingen måde er rimelig.
Derfor sender jeg nu en meget stærk opfordring til både udenrigsministeren og forsvarsministeren om at gøre, som mange andre lande har gjort, og sørge for at få disse mennesker ud af Afghanistan.

 