Mere og bedre uddannelse. Uddannelse er vores vigtigste råstof. Men det er som om, at vi har glemt, hvor meget uddannelse betyder. For dygtige medarbejdere og frie liv. For ungdommen og for drømmene om, hvem man vil være og hvad man kan blive. Vi vil droppe besparelserne og i stedet investere massivt i uddannelsernes kvalitet.Der skal ikke spares på de videregående uddannelser. Sådan lyder budskabet fra Sofie Carsten Nielsen, som har talt med Politiken om det radikale uddannelsesudspil "Stærke uddannelser - hele livet." Samlet set, vil Radikale Venstre investere op mod 3 mia. kroner mere i uddannelse og forskning hvert år, et beløb der skal findes gennem reformer bredt i samfundet – ikke ved at skære på de unges muligheder. I interviewet - og i udspillet - taler Sofie Carsten Nielsen imod de foreslåede besparelser, f.eks. ved at halvere varigheden af en række kandidatuddannelser, omlægning af SU'en til lån, samt lukningen af uddannelsespladser i de større byer, som blev resultatet af S, V, K, SF og DFs beslutning om at udflytte uddannelsespladser. "Jeg synes ikke, det er rimeligt, at unge igen skal betale for de fejl, vi har begået. Vi siger nej til lukning af uddannelsespladser og nej til at lægge begrænsninger på uddannelse. Tværtimod vil vi investere i bedre uddannelser og i vores unge. For uddannelse sætter mennesker fri, giver muligheder og udligner skellene imellem os. Vi skal både have stærke uddannelser for akademikere og faglærte. Have uddannelsesmuligheder i de store byer og ude i landet. Og have mulighed for at uddanne os både når vi er unge og senere i livet," skriver Sofie Carsten Nielsen på Facebook I stedet skal vi have et langt mere fleksibelt uddannelsessystem, hvor studerende f.eks. kan afprøve sine faglige kompetencer på arbejdsmarkedet, inden de har hele kandidatuddannelsen, og hvor man kan kombinere fag på tværs af uddannelser, og hvor flere uddannelser kan tages opå deltid, så endnu flere får mulighed for efteruddannelse senere i livet. "Man skal kunne gå til og fra uddannelse hele livet, men man skal have ret til minimum lige så meget, som vi har i dag," siger Sofie Carsten Nielsen til Politiken.dk Der mangler mennesker til at tage sig af os på fødegange, plejehjem, legepladser og lærerværelser overalt i Danmark, og samtidig presser demografien. Der kommer flere børn. Antallet af ældre stiger. Men ungdomsårgangene, der skal løfte velfærden fremover, skrumper. Derfor er det kritisk, at interessen for at velfærdsuddannelserne er vigende. Søgningen til uddannelserne er i frit fald og stadig færre af dem, der uddanner sig, bliver i professionerne hele livet. Derfor foreslår vi bl.a. at alle lærere, pædagoger, sygeplejersker og andre professionsbachelorer skal have ret til en relevant overbygning på deres grunduddannelse, så de når op på kandidatniveau. Så man møder et endnu højere niveau, mere relevant viden og større motivation, når man afleverer sit barn, træder ind ad døren på sygehuset eller møder op på jobcenteret. Også mange virksomheder står over for mangel på kompetencer – både på faglært og højere niveau – så de kan vokse, understøtte den grønne omstilling og skabe flere gode jobs. Det skal vi løse ved at investere 150 millioner mere i erhvervsuddannelserne og skabe et bedre læringsmiljø og socialt miljø. Ikke ved at sætte loft over pladser på gymnasierne. "Det gør ikke uddannelserne bedre eller mere attraktive for de unge. Vi skal holde op med at se de unge som fodsoldater i konkurrencestaten. Det er deres liv og deres valg. Vi løser ikke udfordringen med for få faglærte ved at tvinge nogen til noget - vi løser det ved at gøre uddannelserne meget bedre," skriver Sofie Carsten Nielsen på Facebook. 