Tænk grønt: Historisk grøn del­aftale om finans­loven 2022. Af Sofie Carsten Nielsen Luk øjnene! Og forestil dig et Danmark, hvor luften du trækker ned i lungerne er ren. Hvor naturen er vild og får plads. Og hvor vi varmer os og transporterer os på grøn strøm. Kan du se det for dig? Det kan jeg. For det er billedet af drømmen om et 110 % grønt Danmark. Et Danmark, der lever, producerer og forbruger grønt. Et Danmark som er helt i mål med sin egen grønne omstilling. Et Danmark, som hjælper resten af verden med at komme i mål med deres omstilling - med de store erhvervsmæssige gevinster, det giver. Der vil jeg gerne hen. Og helst så hurtigt som muligt. I dag er en historisk grøn dag. Da vi for 30 år siden besluttede at satse på havvind, turde vi ikke drømme om, at vi kunne står her i dag. Vi har fået regeringen med på at fordoble vores produktion af grøn strøm på havet. Inden 2030 forpligter vi os til at etablere tre nye store havvindmølleparker. Virksomhederne er klar. Teknologien er klar. Nu kræves der kun politisk handling. Og i dag handler vi.Det er et vigtigt skridt. For når vi de kommende år får alle vores biler, opvarmningen af vores boliger og vores produktion over på strøm, så skal strømmen selvfølgelig være grøn. I dag har vi sikret, at vi har grøn strøm nok til en fordobling af vores forbrug af strøm, som kræves, hvis vi skal nå at blive et 110 % grønt Danmark og på vejen nå vores fælles mål om at skære 70 procent af det danske CO2-regnskab inden 2030. Kan vi så læne os tilbage? Slet ikke. Der er mere end nogensinde brug for, at vi lægger alle kræfter i og træder et skridt frem. For kloden koger. Naturen dør. Og vejret går amok. Vi er på vej mod globale temperaturstigninger, der kalder mere på handling end på nøl. Det sidste er regeringen desværre normalt alt for gode til. Vi har spildt al for meget tid de seneste to et halvt år på hockeystave, skåltaler og planer for, hvornår der måske kommer en klimaplan. Vi har en vissengrøn regering. Som stadig mangler at levere på en grøn skattereform, klimaafgift på fly og meget, meget andet. Heldigvis viser vores indsats i disse forhandlinger, at vi KAN trække regeringen: Fra vissengrøn til klimagrøn. Det eneste jeg kunne ønske mig mere i dag, var at aftalen her rakte henover midten. For det er kun med brede grønne aftaler, vi faktisk formår at skabe stor og vedvarende forandring, der sætter mennesker fri til at leve liv, der giver mening for dem. 