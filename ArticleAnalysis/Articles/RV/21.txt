Der er brug for en ny start. Jeg vil klart opfordre til og forventer, at statsministeren udskriver valg efter sommerferien - og inden Folketinget mødes igen.Af Sofie Carsten Nielsen I torsdags modtog vi granskningskommissionens redegørelse. Siden er fronterne trukket meget voldsomt op på Christiansborg. Jeg er bange for, hvis stemningen fortsætter, at det vil splitte mange danskere i to store grupper. For eller imod en rigsret. Den splittelse er ingen af os tjent med. Uanset om man argumenterer for eller imod rigsret, for eller imod en advokatvurdering - eller for eller imod andre konsekvenser, så tror jeg vi alle kan blive enige om, at det ikke fungerer, at stemningen er så voldsom, som den er. Uenighed er demokrati. Men det er ikke demokrati, hvis beskyldningerne fyger, når tonen er for voldsom og grim – og når argumenterne ikke altid lige er saglige. Det slider på tilliden. Der er brug for en ny start. Redegørelsen efterlader ingen tvivl tilbage om, at regeringen har forvaltet sin magt på en meget uhensigtsmæssig måde. For godt et halvt år siden kritiserede vi i Radikale Venstre offentligt selv regeringen for magtfuldkommenhed og egenrådighed. Det gjorde vi, fordi vi oplevede en magt, der lukkede sig om sig selv. En magt, der blev uhensigtsmæssigt centraliseret. Siden vores kritik for et halvt år siden har vi oplevet, at samarbejdet er blevet bedre med regeringen. Vi har indgået mange store, brede og afgørende grønne aftaler de sidste uger. Men med offentliggørelsen af Granskningskommissionens redegørelse bliver der nu igen sprunget voldsomme kløfter i dansk politik. Selvom det er svært, skal vi evne at adskille jura og politik. Magtfuldkommenhed er ikke ulovligt. Og i den her sag kan vi ikke placere ansvaret ved advokater. Vi kan ikke gemme os bag en advokatvurdering. Det her er et politisk ansvar, vi skal tage på os. Det er tid til en ny start. Der skal bygges bro igen, og jeg tror på, at et Folketingsvalg er en forudsætning for det. Der er brug for ny luft - der er brug at høre danskerne. Der er brug for en ny regering, der breder magten ud i stedet for at centrere den om sig selv. Som efterspil og svar på redegørelsen er der fra flere sider allerede stillet mange forslag til, hvordan regeringen og Folketinget bedre arbejder med lignende krisesager fremadrettet. Mange af forslagene vil sikkert tjene gode formål. Men før alt det, tror jeg på, der er brug for ny luft og frisk ilt. Derfor opfordrer vi i dag Mette Frederiksen til at udskrive valg i Danmark efter sommerferien - og senest inden Folketinget igen samles til oktober. Ellers udtrykker vi mistillid ved Folketingets åbning. Der er brug for en ny start. Granskningskommissionens redegørelse og efterspillet efterlader for mig og Radikale Venstre et meget klart billede af, at betingelserne for flere gode politiske aftaler den kommende tid er tæt på ikkeeksisterende. Det er stemningen ikke til. Det er Folketinget – og væsentligst af alt den danske befolkning – ikke tjent med. Slutteligt ift. en advokatvurdering eller ej. Når man læser kommissionens beretning står det klart, at der er tale om meget alvorlig sag. Når vi i Radikale Venstres folketingsgruppe er nået frem til, at sagen ikke skal håndteres af jurister, men af os i Folketinget, skyldes det flere forhold. Dels står det klart, at kommissionen lægger Mette Frederiksens forklaring til grund. Mette Frederiksen talte ifølge kommissionen sandt, da hun sagde, at hun ikke kendte til den manglende hjemmel. Dels er der intet i beretningen, der understøtter, at statsministeren har handlet groft uagtsomt. Dermed er der intet grundlag for at føre en rigsret. Jeg tror og håber på, at et Folketingsvalg vil skabe betingelserne for en ny start. For nye tanker. Vi vil gå til valg på en bred regering bestående af både blå og røde partier. 