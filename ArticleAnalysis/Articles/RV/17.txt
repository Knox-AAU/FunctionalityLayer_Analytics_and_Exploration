Fortsæt og udbyg støtten til Ukraine. Udtalelse vedtaget af Radikale Venstres hovedbestyrelse den 27. august 2022Rusland har begået utallige krigsforbrydelser i Ukraine, blandt andet omfattende og overlagte bombardementer af civile mål, tortur, voldtægt og drab på civile i de besatte områder, samt tortur og drab på krigsfanger. Det synes at være en bevidst strategi, hvis formål er at svække moralen blandt Ukraines civilbefolkning, militær og politiske ledelse. Denne strategi har før været benyttet i for eksempel Tjetjenien og Syrien og må betegnes som en form for statsstøttet terror, hvor alle ansvarlige systematisk og personligt bør stilles til ansvar for deres gerninger, både retsligt og politisk. Det er Radikale Venstres hovedbestyrelses opfattelse, at vi både må fortsætte og udvide vores militære, økonomiske, humanitære og politiske støtte til Ukraine, herunder bidrage til løbende genopbygning. Herudover støtter vi omfattende sanktioner imod Rusland og vi bør sammen med resten af EU begrænse udstedelsen af turistvisa til russiske statsborgere. Det er samtidig essentielt, at EU hurtigst muligt får frigjort sig af afhængigheden af russisk gas gennem energieffektivitet og massiv udbygning med vedvarende energi. Vi må aldrig igen bringe os i en lignende sårbar situation omkring vores energiforsyning. Den dag der kommer en fredsløsning, er det essentielt, at Ukraine selv forhandler vilkårene. Vi hverken kan eller skal presse Ukraine til at afgive territorium. Efter en fred er Ukraine velkommen i både EU og NATO, hvis de ønsker det, og når de opfylder vilkårene for optagelse. Vi tror stadig på, at samhandel og samarbejde er befordrende for fred i Verden, og vi skal kunne have relationer til både demokratiske og autoritære lande. Det er imidlertid ikke muligt at se en normalisering af forholdet til Rusland så længe der er russiske soldater på ukrainsk jord. Her er kun utvetydig og omfattende afstandtagen mulig. 