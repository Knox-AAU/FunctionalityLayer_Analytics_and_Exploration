Død over enten-eller. Længe leve både-og. . Dansker eller europæer? Coronakrise eller klimakamp? Selvbestemmelse eller sammenhold? Vælg, for pokker. Vælg. Sådan lyder det igen og igen fra dem, som dyrker splittelsen. Herhjemme som i Europa.Det startede på fløjene i dansk politik. Her er en åbenlys interesse i at tegne modsætningen hårdt op, når man som Enhedslisten, Nye Borgerlige og Dansk Folkeparti helst ser Danmark ude af EU. Og hvem tør vælge Europa til – og Danmark fra? De seneste to statsministre i Danmark har indoptaget retorikken og brygget videre på de falske modsætninger. Danmark og Europa tegnes oftere og oftere som modsætning til hinanden. Og jo vist – vi har ikke fælles interesser med vores naboer på alle områder. Men vi har én altoverskyggende interesse til fælles: At bevare en historisk lang fred i det europæiske kontinents ellers blodplettede historie. At sikre fortsat økonomisk fremgang for hele Europa. Og at skabe rammerne for, at borgere i alle europæiske lande får mulighed for at leve det liv, der giver mening for dem inden for rammerne af vores demokratiske styreform, vores retsstat og de almengyldige menneskerettigheder. I årtier har EU bygget bro. Mellem lande. Over uenigheder. Talt splittelsen imod og samlet os om både-og. Sammen om fred i fællesskab og frihed for den enkelte. Sammen om at sikre udvikling i både syd og nord. Sammen om at styrke både vores erhverv og den grønne omstilling. Derfor er jeg stolt dansker. Og glødende europæer. På samme tid. Både-og. Det kan faktisk godt lade sig gøre. Særligt når man som jeg tror på, at Europa er den eneste mulighed, vi har for at genvinde kontrollen på de områder, hvor vi står til at tabe den de kommende år. Jeg elsker Danmark. Men Danmark kan ikke selv løse klimakrisen. Bremse flygtningestrømmene fra Afrika. Stå op imod Rusland. Og Kina. Genoprette økonomien efter corona. Eller tøjle techgiganterne. Og hvis ikke vi får fundet rigtige løsninger på de meget virkelige problemer, der gemmer sig her, så vil mulighederne for at leve meningsfulde liv blive væsentligt mindre i fremtiden. Uanset, om vi bor i Madrid, Paris eller København. Så hvorfor ikke arbejde sammen med vores naboer om at vinde kontrollen tilbage? Det giver mening for mig. Når yderfløjene i dansk politik dyrker splittelsen og taler de falske modsætninger op. Så kalder jeg til samling. Det er en meningsløs vildfarelse, at verden med alle dens nuancer lader sig dele op i enten-eller. Det meningsfulde liv rummer både-og. Danmark OG Europa. Men hvordan bruger vi Europa bedre til at skabe rammer for, at vi kan leve liv, der giver mening for os her i Danmark? Det er ikke kun et spørgsmål for politikere. Men for alle. Og derfor inviterer vi nu Danmark til en samtale om Europa. Vi nedsætter en samling af borgere på tværs af alder, uddannelsesniveau, geografi og politisk tilhørsforhold. Sammen skal borgerne tale sig frem til et fælles bud på, hvordan vi nedbryder de falske modsætninger og understøtter meningsfulde liv som både dansker og europæer: Hvordan kan Europa være med til at skabe rammerne for det gode liv i Danmark? Jeg tror på, at vores Europasamling, ligesom Grønt Generationsråd, kan blive til nye måder at drive politik på. Hvor vi laver politik sammen med dem, det handler om – fremfor henover hovedet på dem. Det kan ikke bare føre til en tiltrængt fornyelse af politik. Men kan også blive et værn mod at ende i håbløse situationer, som briterne er endt i med BREXIT. Død over enten-eller. Længe leve både-og. Jeg håber, at du vil være med i samtalen om fremtidens Danmark og Europa. Følg med her. Glædelig Europadag! Med venlig hilsenSofie Carsten NielsenPolitisk leder, Radikale Venstre 