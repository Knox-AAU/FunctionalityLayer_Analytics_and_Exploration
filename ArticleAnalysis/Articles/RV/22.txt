Mere international arbejdskraft til Danmark. Efter intensive og gode forhandlinger er der landet en bred politisk aftale, så vi styrker muligheden for at rekruttere mere af den internationale arbejdskraft, vi har så voldsomt brug for."Vi kan godt, når vi samarbejder. Vi kan mere, når vi vender blikket ud og inviterer mere international arbejdskraft ind. Det gør vi nu. Tak til regeringen, Venstre, SF, Konservative, Nye Borgerlige, LA og Kristendemokraterne for den her aftale," skriver Sofie Carsten Nielsen. Aftalen, der blev indgået sent onsdag aften, understøtter dansk økonomi og vil betyde, at virksomhederne i højere grad får mulighed for at rekruttere international arbejdskraft og derved afbøde en del af den mangel på medarbejdere, som de oplever, uden at der er særlige lande, der er undtaget. "Vi holdt fast i vores princip om, at vi ikke vil diskriminere arbejdskraften på baggrund af hvilket land, den kommer fra, og at medarbejdernes nationalitet ikke er afgørende for deres kvalifikationer. Mange erklærede slaget for tabt. Men vi har i længere tid forsøgt at finde gode og nye veje tilbage til et forhandlingsbord, hvor det var løsningen, der var i fokus og ikke taktik, diskriminerende landelister eller politiske meldinger. Og nu er det er lykkedes!" fortæller beskæftigelsesordfører Samira Nawa. Beløbsgrænsen for at kunne tage et job i Danmark er sat ned, og ordningens tidsperiode er forlænget. Med aftalen kommer der også en udvidelse af fast track-ordningen så kravet til antallet af fuldtidsansatte, som en virksomhed skal have ansat for at kunne blive certificeret, bliver sat ned fra 20 til 10 fuldtidsansatte medarbejdere i Danmark. Det vil have stor betydning for mindre virksomheders mulighed for at bruge ordningen. I Danmark mangler vi arbejdskraft alle vegne i vores samfund. Både i det offentlige og i det private. I velfærden, i servicesektoren, og de kommende år bliver manglen kun større. Konsekvensen er, at vi ikke kan alt det, vi gerne vil. Et konkret og meget aktuelt eksempel er den grønne omstilling. De kommende års store investeringer i eksempelvis havvind, energieffektivisering, Power-to-X og udbygning af energiinfrastruktur stiller meget store krav til størrelsen på vores arbejdsstyrke. Vi kommer til at mangle mennesker til at bygge vindmølleparker og solcelleanlæg. Tusindvis af ladestandere skal installeres, og elkabler i kilometervis skal trækkes eller forstærkes, så elnettet kan følge med elektrificeringen af samfundet. Gasfyr skal afmonteres, skrottes og erstattes af varmepumper eller grøn fjernvarme. Hvis vi mangler arbejdskraft til den grønne omstilling, kan vi ikke gennemføre udbygning af vedvarende energi i Danmark i det tempo, vi ønsker. Udenlandske studerende der afslutter en dansk bachelor-, professionsbachelor-, kandidat- eller ph.d.-uddannelse, får med aftalen tre års jobsøgningsophold, som giver adgang til at arbejde tre år efter endt uddannelse i Danmark. Det sender et klart og positivt signal til de studerende om, at de er velkomne til at arbejde i Danmark. "Den nye aftale om international arbejdskraft løser ikke manglen på arbejdskraft alene. Men den er et bidrag, og aftalen sender et vigtigt signal," siger Sofie Carsten Nielsen 