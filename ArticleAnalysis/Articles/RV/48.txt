Radikale Venstre ønsker at fremme ligestilling i erhvervslivet. Udtalelse fra Radikale Venstres hovedbestyrelse.Vedtaget ved møde i Radikale Venstres hovedbestyrelse den 27. november 2021. Radikale Venstre vil pålægge danske børsnoterede virksomheder at få mere ligelig repræsentation i bestyrelserne inden for de næste fem år således, at andelen af det underrepræsenterede køn i virksomheders bestyrelser kommer op på minimum 40 procent. Efter fem år evalueres reglerne med henblik på eventuelle justeringer. Derudover vil Radikale Venstre stille krav om, at de virksomheder, der allerede i dag er omfattet af årsregnskabslovens regler om afrapportering for samfundsansvar, opstiller opfølgende måltal for andelen af det underrepræsenterede køn i de øverste ledelsesorganer. Måltallene skal være med til at sætte fokus på ubalancen mellem kønnene og motivere virksomhederne til at fremme ligestilling – også i topposterne. 