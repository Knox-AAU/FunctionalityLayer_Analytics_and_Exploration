Tænk nyt - Tænk grønt, frit og stærkt. Mere af det samme? Eller tid til forandring? Det er det grundlæggende valg, vi beder Danmark træffe den 16. november. I Radikale Venstre er vi klar til at tænke nyt. For Danmark skal da være både grønnere, friere og stærkere.Af Sofie Carsten Nielsen Efter måneders valgkamp er der nu kun én uge til, at vi skal i stemmeboksen til kommunal- og regionsrådsvalget. Jeg har tilbragt de sidste to uger på landevejen for at hjælpe gode radikale kandidater landet rundt. Jeg har talt med folk i byer så forskellige som Rebild og Roskilde, Haderslev og Hillerød, Kolding og København. Og uanset hvor jeg kommer frem, bliver jeg mødt af ønsket om forandring. For der er nok at tage fat på. Virkelighedens problemer fylder, både de store og de nære. Klimakrisen og manglen på reel handling. Velfærdssamfundet, der knirker. Bekymringer for, om skolen gør vores børn godt. Om de trives og lærer, hvad de har brug for. Bekymringer for vores unge, hvor stadig flere rammes af stress og angst. For ensomhed og depression, som nærmer sig folkesygdomme. Og for det store spørgsmål, om politik formår at bidrage med løsninger på alt dette, og om politikerne kan vise en klar vej frem. Jeg forstår godt, hvis folk kommer i tvivl. Ser man på Christiansborg, synes man her mest optaget af egne selvskabte problemer. Minksag og sms’er. Rigsret og instrukser. Meld og Feld svindel. Det saver i den tillid, som er helt afgørende for vores demokrati. Og det fører til stilstand i en tid, hvor vi burde bruge alle kræfter på i fællesskab at tage livtag med udfordringerne. Heldigvis kan virkelighedens problemer også løses andre steder end på Borgen. Det er én af grundene til, at valget om en uge er så vigtigt. For det er i kommuner og regioner vores livsvilkår i vid udstrækning bliver til. Det er her, vi beslutter rammerne for vores hverdag. Hvordan vuggestuer og børnehaver skal forme vores tumlingers opvækst, hvordan skoler og fritidshjem skal danne og uddanne vores børn, hvordan sundhedsvæsnet skal tage vare på vores syge, og hvordan plejehjem og ældrecentre skal give den sidste etape af livet mening og indhold. Og det er her radikale kandidater i hele landet brænder for at byde ind med klare bud på, hvordan vi gør i morgen bedre end i går. Hvordan vi gør grøn omstilling til faktisk virkelighed, sætter skolerne fri, tager hånd om de sårbare og ansvar for økonomien. For en stemme på Radikale Venstre har altid – og vil altid – være en stemme på forandring. Radikale forandringer, der gør menneskers liv bedre. Vi har siden 1905 kæmpet for at sætte mennesker fri til at leve liv, der giver mening for dem. Og selv om den kamp har mere end 100 år på bagen, er den stadig kun lige begyndt. Senest har vi præsenteret den radikale vision for at sætte folkeskolen fri, så flere oplever en barndom fyldt med udfoldelsesmuligheder, glæde og håb - og ikke mindst en skolegang, der garanterer grundlaget for en tryg opvækst og begyndelsen på et liv med frihed og mening. Og vi har med vores plan for vejen til et 110% grønt Danmark talt højt om vores drøm om et land, der ikke bare gør den grønne omstilling færdig på rekordtid – men også tager hul på en ny grøn epoke, hvor vi giver mere tilbage til kloden, end vi tager. Retningen frem er afgørende. Jo stærkere vi står efter på tirsdag, desto bedre kan vi skabe de forandringer, der er brug for. Så vi både bliver et grønnere, friere og stærkere fællesskab i det nære, hvor vi bor - og i det store, så Danmark kan vise verden vejen. 