Tænk grønt: Radikale aftryk på finans­loven. I dag har vi indgået en aftale med regeringen, SF, Enhedslisten, KD og Alternativet om en finanslov for 2022.Af Sofie Carsten Nielsen Klimakrise. Trivselskrise. To enorme udfordringer, vi står over for at finde nye, fælles svar på, og derfor øverst på vores dagsorden. Forleden tog vi vigtige skridt på vejen mod den radikale vision om et 110% grønt Danmark, da vi fik regeringen med på at fordoble vores produktion af grøn strøm på havet. I dag er jeg glad for at kunne fortælle, at vi med finansloven sætter ind overfor børns mistrivsel. I årevis er der blevet skåret og sparet på vore børns SFO’er og fritidsklubber. Vi har i Radikale Venstre knoklet for, at vi vender besparelser på vores børn til investeringer. Det er lykkedes! Vi investerer i børns fritid, SFO'er og klubtilbud, der er det bedste våben mod mistrivsel. Og så er er jeg rigtig glad for, at vi sender et tilsvarende beløb til læreruddannelsen. Alt for mange forlader læreruddannelsen undervejs. Det giver ingen mening, når børn og virkeligheden kalder på lærere. Derfor er vi glade for den markante ilttilførsel, vi nu giver læreruddannelsen. Vi finansierer det blandt andet ved at gøre op med en meningsløs og dyr skattelettelse i form af håndværkerfradraget - som sætter ild til et overophedet arbejdsmarked. De gode takter til trods har vi ikke fået løst den store trussel mod dansk økonomi: Manglen på arbejdskraft. Det viser blot igen-igen, at blokpolitik ikke er svaret. Når virkeligheden og virksomhederne kalder på mennesker, må og skal vi løse det over midten i dansk politik, så vi får et stærkere Danmark med råd til at løse klimaproblemer og investere i velfærd. Der er i den grad stadig brug for at tænke nyt! 