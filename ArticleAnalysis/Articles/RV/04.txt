Sammen om en lov for naturen. Det bliver afgørende for Radikale Venstres, SF's, Enhedslistens og Alternativets opbakning til en ny regering, at der indskrives en konkret plan for udarbejdelse af en Naturens lov i et nyt regeringsgrundlag. "Klima eller natur? For mig er det så meget både-og. Derfor skal vi have en naturlov på samme måde som klimaloven. En lov for biodiversiteten i Danmark, der giver os bindende mål at arbejde efter." Sådan siger Sofie Carsten Nielsen om det samlede krav, som Radikale Venstre sammen med SF, Enhedslisten og Alternativet i dag stiller til en kommende regering. Naturen kalder på politisk ansvar, lederskab og handling. Danmark er et landbrugsland. På godt og ondt. Mere end 60 pct. af Danmarks areal er dækket af opdyrket jord. Det presser vores smukke natur og mange af Danmarks plante- og dyrearter er i fare for at forsvinde. "Mere end 4500 arter og planter er truede i Danmark, og de er afgørende for, at vi har vores natur. Og det er dem, der sikrer, at vi har frugttræer også til næste generation. Derfor står jeg sammen med Pia Olsen Dyhr, Mai Villadsen og Franciska Rosenkilde i dag med ønsket om, at en ny regering laver en lov for naturen efter valget," siger Sofie Carsten Nielsen. Danmark har før vist verden vejen med klimaloven. Det er på tide, at vi gør det samme for naturen. Vi må gå foran og indføre en biodiversitetslov, der giver os bindende mål at arbejde efter, og som igen viser vejen og beskytter vores natur. Generation efter generation. 