Ny aftale om grøn skattereform med ensartet CO2-skat. I dag har vi sammen med regeringen, Venstre, Konservative og SF indgået aftale om den første fase af en grøn skattereform og sporene mod en ensartet CO2-beskatning som en hovedmotor i at nå vores klimamål om 70 pct. reduktion i 2030. Som vi også forslog i vores klimaudspil Grøn betyder NU er reformen underfinansieret i starten, så vi giver danske virksomheder en chance til komme styrket ud af Corona-krisen, omstille sig og dermed være forberedt på den afgiftsstigning, som starter i 2023. For ikke ret længe siden blev vores forslag om en ensartet CO2-afgift som drivende i klimakampen affejet af klimaministeren som fantasifuld Georg Gearløs-politik. Nu har vi en aftale, som lægger sporene til, at en sådan CO2-afgift kan blive til virkelighed. Vi realiserer den ikke med denne aftale, for der skal mere end et snuptag til, og der er både teknik og politisk vilje, der skal arbejdes videre på. Men vi har taget et vigtigt skridt mod den grønne omstilling af vores skattesystem, som vi og mange organisationer, eksperter og virksomheder har efterspurgt længe.   