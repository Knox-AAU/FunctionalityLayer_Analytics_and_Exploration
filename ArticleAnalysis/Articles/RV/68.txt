Lotte Rod: Vi skal lave en milliard­plan for børns leg som kur mod mis­trivsel. Skoledagene er blevet længere - og det har stjålet børns tid til fritid – hvor der er skåret på timer og ressourcer i fritidstilbud. Samtidig stiger mistrivsel og ensomhed – og corona har kun forstærket det.Derfor vil Radikale Venstre lave milliardsindsats i børneleg og fritidspædagogik. For tid og rum til leg er en kur mod mistrivsel. "Vi står i en mistrivselskrise. Børn føler sig mere og mere ensomme. Og skoledagene er blevet længere med større fokus på test og præstation. Og det har kostet dyrt på fritidstilbud – og på børns fælleskaber og muligheder. Det giver ikke mening, derfor vil vi gerne bruge skolestarten til at investere i børns tid til leg," siger Lotte Rod, børne- og undervisningordfører for Radikale Venstre. "For når vi leger, styrker vi selvværdet, selvtilliden og slipper selvkontrollen. Og børn har i en tid med skærme og lange skoledage alt for lidt plads og tid til leg, og det koster på trivsel ikke mindst på den lange bane. Derfor vil vi sætte massivt ind på at skabe flere frirum og styrke fritidstilbuddene, der er skåret alt for meget ned med folkeskolereformen," siger Lotte Rod. Radikale Venstre vil i alt sætte 6 mia. kr. af frem mod 2030 til at styrke fritidstilbud og -pædagogikken. Siden 2015 er der skåret omtrent 1 mia. kr. på fritidsinstitutionerneHvert fjerde barn i 8. klasse er ensom. Og i 9. klasse er det også hver fjerde, der enten har gjort eller forsøgt at gøre skade på sig selv. 