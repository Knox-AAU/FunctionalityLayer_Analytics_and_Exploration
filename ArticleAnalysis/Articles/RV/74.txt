Nu kommer danske børn hjem fra Syrien. Børn er børn, og børn skal ikke straffes for deres forældres handlinger.Tirsdag den 18. maj 2021, af Sofie Carsten Nielsen, politisk leder, og Martin Lidegaard, næstformand og udenrigspolitisk ordfører Børn er børn, og børn skal ikke straffes for deres forældres handlinger. Danske børn har gennem flere år levet under umenneskelige forhold i fangelejre i Syrien. Situation er usikker og farlig, og helt basale ting som mad, vand og medicin mangler. Derfor er vi meget tilfredse med, at det nu efter lang tids pres står klart, at regeringen vil hente de danske børn, som sidder fanget i lejrene, hjem. Vi har i dag hørt, at Politiets Efterretningstjenestes seneste vurdering, i tillæg til beretninger om øget risiko for bortførelse og en forværret situation i lejrene i øvrigt, igen har bekræftet det, som vi hele tiden har sagt. Nemlig at sikkerhedsrisikoen mod Danmark er større, hvis danske mødre og børn bliver i Syrien. Denne erkendelse er regeringen nået til nu, og derfor bliver alle de 19 danske børn samt de tre danske mødre i al-Hol og al-Roj-lejrene tilbudt evakuering. Vi har hele tiden kæmpet for, at alle danske børn skal hjem. Det bliver muligt nu. Fjorten ud af de 19 børn kommer hjem med deres tre mødre, der har dansk statsborgerskab. For børn af mødre, som ikke har dansk statsborgerskab, bliver der tale om en mere kompliceret proces, som helt vil afhænge af mødrenes samarbejde og de individuelle forhold. Det er vores håb og forventning, at der også for disse børn kommer en løsning, så de kommer hjem. Men vi ved, at det bliver en mere vanskelig proces, når mødrene ikke er Danmarks ansvar. Beslutningen om at tage alle de 19 danske børn hjem er nu truffet, og det er selvsagt et afgørende og vigtigt skridt. Et skridt som kun er taget på grund af et langt og vedvarende pres på regeringen. Vi må dog desværre også erkende, at der kan stadig gå måneder før børnene er hjemme på dansk grund. Vi ved fra andre landes erfaringer med hjemtagning af statsborgere, at processen er lang – uanset om den politiske vilje er til stede. Det skyldes den vanskelige og komplekse situationen i og omkring de syriske lejre. Derfor er det også kritisabelt, at regeringen har været så længe undervejs, særligt når vi længe har kendt til den øgede risiko for radikalisering, der findes så længe børnene og deres mødre bliver i lejrene. Vi vil naturligvis følge sagen helt til dørs, og vi fortsætter med at kæmpe for de danske børn, indtil de er hjemme. Taskforcens rapport kan læses her. 