Tænk nyt!. Er Danmark godt nok, som det er? Eller kunne vores land blive radikalt bedre, hvis vi turde tænke nyt? Det er det valg, vi radikale møder danskerne med i morgen. En stemme på Radikale Venstre er en stemme på et grønnere, friere og stærkere Danmark, der sætter mennesker fri til at leve liv, der giver mening for dem.Så er det nu! I morgen går Danmark i stemmeboksen og sammensætter by- og regionsråd for de kommende fire år. Valget, vi står overfor, er vigtigt. For mens Christiansborg synes optaget af kommissioner og dårlige sager, er det lokalt, vores hverdag bliver til. Det er her rammerne for vores børns opvækst bliver til. Det er her vi hjælper ledige i job og behandler vores syge. Det er her, vi tager hånd om vores ældre, når de har brug for hjælp. Og det er her radikale kandidater i hele landet står klar med store visioner for, hvordan i morgen bliver bedre end i går. Hvordan Danmark bliver 110 % grønt. Hvordan børn, lærere og skoler sættes fri. Hvordan vi skaber rammer for, at mennesker kan leve radikalt bedre liv, end de gør i dag. Det har været en udsøgt fornøjelse at føre valgkamp med jer alle sammen de seneste mange måneder. Det sidste år har været hårdt for vores parti. Men vi er blæst bagover af den gejst, energi og vilje, vi har mødt på vores ture rundt i landet. Den radikale bevægelse kommer altid igen. Valget i morgen er kun begyndelsen. Tak til alle jer, der stiller op! Som brænder så meget for nogen og noget, at I står frem. Og uanset om det giver valg eller ej, er der et resultat. Der er skabt ny tillid gennem samtaler og åbenhed. Det har virkelig været en fornøjelse at banke døre med jer. Når man møder folk på deres hjemmebane, ikke vores, så får man en helt anden samtale. Radikale værdier og hjertesager står tydeligt. Det er jeres fortjeneste. Tak til alle jer, der kommer med nye ideer og skaber radikal politik! Uden jer ville Radikale Venstre have mindre på hjerte. Tak til alle jer, der tager fat! Uden jeres skarpe hoveder og varme hænder ville der ikke være en radikal valgkamp. Tak til alle jer, der må holde en radikal ud. Vi ved godt, vi kan være svære at være sammen med - særligt når der er valg. Sidst, men vigtigst. Tak til alle, der stemmer i morgen. Fordi det og I gør en forskel. God valgdag! Med venlig hilsenSofie Carsten Nielsen, politisk leder, og Mikkel Sarbo, landsformand 