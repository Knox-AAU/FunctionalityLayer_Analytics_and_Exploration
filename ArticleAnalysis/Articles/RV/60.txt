Radikale Venstres lands­forbund har fået nyt for­mand­skab. Landsmødet har valgt Mikkel Irminger Sarbo som landsformand og Sanne Klietsch som landsnæstformand.Mikkel Irminger Sarbo er 45 år, kandidat i strategi, organisation og ledelse og har en MBA fra MIT. Mikkel har en lang række radikale poster på CV'et. Herunder 20 år som medlem af Radikale Venstres hovedbestyrelse, formand i hovedstadens Radikale Venstre, indsuppleret i Borgerrepræsentationen og i sine unge år hovedbestyrelsesformand i Radikal Ungdom. De seneste otte år har Mikkel specialiseret sig i formands- og bestyrelsesarbejde - bl.a. for en række virksomheder, som han selv har skabt og ejer, i Coop Amba og Coop Invest. Tidligere har Mikkel været seniorkonsulent i et internationalt PR-bureau og politisk rådgiver for en række globale virksomheder som public affairs director hos Rud Pedersen. Sanne Klietsch er 47 år, kommer fra Vestjylland og bor nu med sin mand og to teenagedrenge i København. Hun har 10 års erfaring som leder med fokus på organisationsudvikling, forandringsledelse, kommunikation og IT, og arbejder lige nu som IT-chef hos Rigsarkivet. 