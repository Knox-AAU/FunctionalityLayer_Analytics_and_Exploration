Radikale i arbejdstøjet. Det har været nogle bevægende dage i Radikale Venstre. Men vi står samlet og er klar til at tage fat for et grønnere og stærkere Danmark.Tirsdag led vi et valgnederlag. Onsdag mistede vi vores politiske leder, Sofie Carsten Nielsen. Sofie overtog partiet på et kritisk tidspunkt. Men hun har formået at samle os og bringe os gennem modvind til der, hvor vi står nu: På tærsklen til regeringsforhandlinger med en afgørende rolle at spille. Vi savner Sofie og glæder os til, at hun kommer tilbage. Den nye radikale Folketingsgruppe tilbragte torsdagen sammen for at finde ben og fodfæste. Det var en forrygende dag. Vi er en lille gruppe. Men den er fuld af stærke og erfarne profiler, som fremadrettet vil tegne et stærkt Radikale Venstre. Dette er en ny start for vores parti. Vi har konstitueret os med Martin som ny politisk leder og Samira som næstformand. Og så brugte vi dagen på at diskutere alle de politiske krav og ønsker, vi har til en ny regering. Det vil ikke komme bag på nogen, hvilke mærkesager Radikale Venstre stiller med, når der skal dannes en regering. Klima og natur fylder utroligt meget for os. Der er blevet snakket meget. Men handlet for lidt. Vi har brug for handling nu. Vi vil investere i børn, unge og uddannelse. Vi vil sikre et stærkt kulturliv, for vi er jo Danmarks kulturparti. Og så er der udlændingeområdet, hvor der i løbet af valgkampen er opstået en række åbninger og en fælles forståelse af, at den nuværende politik på flere områder ikke giver mening. Det vil vi følge til dørs i de kommende forhandlinger. Forudsætningen for, at alle de drømme og ambitioner, vi har i Radikale Venstre, kan gøres til virkelighed, er en bundsolid økonomi. Det er reformer, der betyder, at der er mennesker nok til at tage sig af vores velfærd, drive den grønne omstilling og til at besætte ledige stillinger i virksomhederne. Alt det tager vi med i forhandlingerne den kommende tid. Vores drøm er stadig at få en bred regering henover midten i dansk politik. Med de kriser, vi står overfor, er der brug for, at partierne rykker sammen og sætter det lange lys på for Danmarks skyld. Det håber vi, at vi kan gøre og på den måde være med til at skrive danmarkshistorie. Nu skal vi i arbejdstøjet for Danmark. Og kære medlemmer: Vi glæder os stort til samarbejdet med jer og hele vores dejlige parti, til at diskutere vores fælles drømme og ambitioner – og til at gøre dem til virkelighed. Sammen med jer. Lige nu vælter det ind med nye medlemmer, og det er dejligt. Men lok gerne endnu flere med. God weekend til alle! - Martin Lidegaard, politisk leder, og Samira Nawa, næstformand for folketingsgruppen 