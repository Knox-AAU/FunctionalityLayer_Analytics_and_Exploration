Ny start og ny tillid skal bygge på både-og. Vi lever i sandhed i udfordrende tider. Oveni klimakrise, velfærdskrise og trivselskrise hos vores børn og unge raser nu inflation, mens energipriserne er på himmelflugt. Samtidig er der noget grund­­læg­gen­de galt med måden, vi går til politik på. Sammenhold og samarbejde, tvivl og nuancer taber igen og igen til falske modsætninger, som kynisk driver splittelsen i vores samfund. Det dur ikke. Det skal vi lave om, og det har jeg sat mig for.Af Sofie Carsten Nielsen Det har jeg skrevet et brev om i dagens aviser. Jeg har gået rundt om det et stykke tid, fordi jeg er usikker på, hvordan det vil blive taget imod – og fordi det sikkert kan åbne for latterliggørelse i den ret skingre tilstand, som dansk politik er i lige nu. Men jeg blev inspireret af højskolerne for længe siden som har dyrket temaet og netop holdt fast i, at det er afgørende for at få tillid og forandringer til det bedre. Så jeg har valgt at gøre det alligevel, fordi det for mig handler om noget helt grundlæggende, som er galt med politik nu og her. Noget, som vi er nødt til at sætte os for at lave om. Både fordi det i mine øjne er nøglen til at genopbygge den tillid mellem borgere og Borgen, som på alle måder er udfordret – og fordi det er nøglen til at finde de rigtige svar på de store kriser, som lige nu truer med at tage kontrollen fra os, truer med et tømme vores liv for tryghed, mening og muligheder. Både når det gælder klima, velfærd og trivsel. Det handler om de falske modsætninger, som dominerer og definerer alt for meget i politik. Falske modsætninger, som spiller os ud mod hinanden – hvor vi burde spille sammen. Og det handler om noget så fundamentalt for mig som tvivl og overbevisning. For ejer vi stadig tvivlens nådegave i det her land? Må man være i tvivl i politik? Og kan man på én og samme tid rumme tvivl og være drevet af en brændende overbevisning? Mit eget svar er JA! For sådan har jeg det selv. Lige så brændende overbevist jeg er om, at vi skal sætte alt ind på at løse klimaudfordringerne og trivselskrisen, lige så meget kan jeg undervejs være i tvivl om, hvad der præcist vil være de rigtige svar på noget så omfattende og komplekst. Her har vi brug for hinanden og for flere svar for at finde de rigtige løsninger. Men når jeg ser på politik generelt, så er den virkelighed og de nuancer meget ofte totalt fraværende. Det er det, fordi Christiansborg de sidste 20 år har forherliget enten-eller: Dansker eller muslim, velfærd eller skattelettelser, klima eller komfort, Jylland eller København, rød eller blå. Vælg for pokker. Vælg! Men verden er ikke enten-eller. Og vi er ikke enten-eller. Vi er både-og. Derfor har Danmark brug for en ny start. Hvor vi genopfinder politik. Så vi får nuancerne, kompleksiteten og tvivlen med. Dansk politik skal bygge på både-og. Ikke på enten-eller. Både fordi vi sådan finder de rigtige løsninger og fordi, det er vejen til at modgå splittelsen og genopbygge tilliden. I weekenden skal vi til landsmøde i Radikale Venstre. Her skal vi diskutere politik, så taget letter. Hold op jeg glæder mig. Vi lægger fra land i morgendagens aviser med et nyt og meget ambitiøst klimaudspil. Det kan I godt glæde jer til. Det og meget andet glæder jeg mig helt enormt til at tale med jer om. Vi ses i Nyborg. Til det sidste landsmøde inden valget. Det kommer lige om lidt! 