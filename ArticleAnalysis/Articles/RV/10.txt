Landsmøde: Lokalpolitisk beretning. Tine Hessner er formand for Radikale Venstres Kommunal- og regionspolitiske netværk. Her får du hendes lokalpolitiske beretning fra Landsmødet 2022.Kære Landsmøde, Hvor er det dejligt at se jer. og hvor er det dejligt at stå her på talerstolen for at afgive en lokalpolitisk beretning. Jeg hedder Tine Hessner. Jeg er valgt til byrådet i Furesø Kommune, hvor jeg er Kulturudvalgsformand og gruppeformand – men jeg står her, som formand for Kommunal- og regionspolitisk netværk i partiet. Og hvad er så det for en størrelse? Jo, vi er et netværk som består af mere end 100 radikale politikere som repræsenterer partiet landet over. Helt nøjagtigt er vi 12 indvalgte regionsrådspolitikere og 95 indvalgte kommunal- og byrådspolitikere, som har vi været i gang siden vi blev valgt i november sidste år – og lige nu barsler vi med budgetaftaler rundt omkring i det ganske land. Og det er ikke er det nemmeste i år. Men jeg vil gerne starte et helt andet sted – med en lille fortælling: Der var en gang en kommune i Danmark. Den lå langt væk fra de store byer. I det nogen kaldte udkanten. Det var et dejligt sted. Naturen var storslået. Der var kyst, hav og dyreliv. Lokalsamfundet var stærkt og kulturlivet blomstrede. Men ikke alt var godt. Der var et mørke – og det var oppe på rådhuset. For oppe på rådhuset skændtes politikerne højlydt med hinanden. Uenighederne om stort og småt blokerede for løsningen på problemer, med en økonomisk presset ældrepleje, trængsel på vejene og klimasikring af kysterne. Problemer der kaldte på gode løsninger fra byrådet. Men der skete ingenting. Kun at Borgerne blev dødtrætte af deres politikere. Men så blev det forår, og en lille gruppe borgere, med socialliberale værdier, havde sat hinanden stævne i en dagligstue. De var selv utilfredse med situationen og blev enige om at gøre noget ved det, og – da det nu var i Dannevang – så dannede de straks en forening – en radikal partiforening. Det skulle nok løse problemerne mente de. Og så gik de i gang. Målet var klart: Der skulle skabes dialog og gode løsninger i byrådet. Derfra gik de selv i dialog: Med erhvervsdrivende, ledere af børnehaver og skoler, deres naboer og folk fra kulturlivet. De samlede skrald i naturen. De Arrangerede musikarrangementer. De talte med mennesker, der hvor man kunne møde dem i lokalsamfundet – og de lyttede. Og da der i efteråret skulle vælges nye medlemmer til byrådet var det radikale hold blevet kendt - folk havde tillid til dem, og det blev belønnet af mere end hver fjerde vælger i stemmeboksen satte deres kryds ved liste B. De fire nye radikale lokalpolitikere kom dermed i byrådet. Og under valgnattens forhandlinger på rådhuset blev en af dem sågar valgt som byens borgmester! Og således var det nye byråd klar til arbejde for borgerne i lokalsamfundet. Se det var jo et rigtigt eventyr – men det er faktisk også en rigtig historie. For det skete på Fanø sidste år. I 2021 gik Radikale Venstre på Fanø fra 0 medlemmer af byrådet til 4, efter at have manglet repræsentation i over 40 år. I viser os andre vejen. Så herfra skal lyde et stort tillykke til Borgmester Frank og Fire Fantastiske Fanøpolitikere – og til Fanøs borgere som går lysere tider i møde! Og hvorfor fortæller jeg jer den historie i dag? Fordi den siger noget om partiets potentiale. Fanø var nemlig langt fra den eneste succeshistorie ved lokalvalget 2021. Det var det tredje kommunale valg i træk med fremgang for Radikale Venstre. Der var også kommuner hvor vi gik tilbage, og en borgmesterpost der forsvandt – men vi kommer igen og samlet set fik vi med 94 mandater i 59 kommuner det bedste kommunalvalg i næsten fem årtier. Vi gik frem i hele landet – ikke blot i landets største byer, men også i de mindre kommuner - og vi kan nu i sandhed kalde os et kommunalpolitisk parti! Og vi gik frem i regionerne, med hele 50%!!!! Fra 8 til 12 mandater- Flere sidder nu i, grupper, vi fik flere næstformandsposter og har nu plads i ALLE Danske Regioners udvalg. Og vi kan det med indflydelsen. Det er værd at bemærke, at vi er dygtige til at veksle mandaterne til indflydelse. Forholdsmæssigt dygtigere end andre partier. Med udvalgsformandsposter. I konstitueringsaftaler - ofte over midten – og i den daglige opmærksomhed på de mærkesager der rent faktisk optager vores borgere og medarbejdere. Mærkesager som børnehaven, skoletilbuddet – hjemme- og ældreplejen. Boligpolitik og cykelstier. Integration og beskæftigelsesindsatser. Varmeplaner og klimaplaner. Erhvervspolitik – og fritidsfaciliteter. Og ikke mindste sundhed og sygehuse. Forebyggelse og psykiatri. Paletten er bred for vores lokalt valgte politikere. Og derfor betyder det noget at have stor repræsentation – tæt på hvor borgerne er. Det er sådan, at Danmark er blandt de lande der har det mest vidtrækkende og udbredte lokale selvstyre. Med stor grad af decentralisering og en økonomi, der i lange stræk – men ikke helt - følger med. Vi ved, at der er større tillid til lokalpolitikere end til lands-/folketingspolitikere. Måske er det samarbejdsformen fra kommuner og regioner, som er lige præcis den medicin som skal inspirere politikerne på Christiansborg? Gerne til at til at lave endnu flere politiske aftaler – måske endda i en regering hen over midten? Så vi kan genvide tilliden til politikere. Centralt i det lokale selvstyre som politisk værdi, står også TILLID. Tilliden til, at mennesker med lokalt kendskab er bedst til at træffe lokale beslutninger. Hvad enten det er forældrene i skolebestyrelsen – eller pædagogerne i børnehaverne. Men lokalpolitik kræver manøvrerum, og det lokale selvstyre er under pres i disse år. Der er for mange regler og fra Christiansborg. For meget topstyring. Lovforslag der begrænser det handlerum og den frihed som lokalpolitikere har brug for, for at finde frem til de bedste løsninger lokalt. Så hermed en klar opfordring til Christiansborg. Vi vil gerne have politisk retning, rammer og finansiering. Det er jeres opgave. Men den detaljerede styring af kommuner og regioners opgavevaretagelse vil vi frabede os. Så løser vi opgaven bedre. Og der venter store opgaver. Vi har klimakrisen, trivselskrisen og velfærdskrisen. Lad mig give velfærdskrisen lidt lokalpolitiske ord med på vejen. Vi står midt i den. Penge og smarte teknologier alene er ikke nok, så længe der ikke er mennesker nok til at udfylde vagtplanen i børnehaven, på plejecentret og sygehuset. Vi hører dagligt nødråbet fra medarbejderne. Det går for hurtigt, og det betyder først og fremmest mangel på tid til at løse opgaverne ordentligt og med nærvær. Resultatet er endnu flere børn, der mistrives. Ensomme ældre. Syge mennesker, der venter på behandling i årevis. Borgere med handicap der ikke tilbydes muligheder. Der er derfor brug for at tænke nyt, hvis vi skal løse velfærdskrisen. Så, sæt nu kommuner og regioner FRI fra unødvendige regler – og FRI til at håndtere manglen på medarbejdere! Og her taler jeg om en ambitiøs frihedsreform. De afgrænsede frikommuneforsøg, skaber erfaringer, men det går ikke hurtigt nok. Vi SKAL have frigivet medarbejderne til at arbejde mere direkte med borgerne – Hvor de kan bruge deres egen faglighed som kompas i stedet for centralt fastlagte standarder og unødvendig papirdokumentation. VI SKAL SÆTTE FRI – og VISE TILLID. Og vi skal gøre det NU. Men vi har brug for hjælp. For det er på tide at få lavet et bredt forankret nationalt kompromis om manglen på arbejdskraft . En aftale der sikrer, at kommuner og regioner fortsat kan levere velfærd til borgerne. Men også, at den private sektor har medarbejdere til rådighed. Det burde være hovedopgaven, som en ny regering sætter sig for at løse sammen med KL og Danske Regioner, inden for de første 100 dage af regeringstiden. Og på de radikale lokalpolitikeres ønskeseddel ,er der fem ingredienser til den plan: Så kære folketingsgruppe. Vi er glade for jeres 2030-plan og for jeres tilgang til at fremtidssikre velfærdssamfundet. Det er politik der dur – det er politik med potentiale. Og det gør det muligt at genoprette borgernes tillid til os som politikere. Tak for det. I det kommunal- og regionspolitiske netværk har vi store ambitioner. Vi vil spilel hinanden gode og styrke samarbejdet i hele partiet. Vi vil gøre både lokal- og landspolitikken stærkere. Vi vil insistere på at udnytte potentialerne gennem dialog. Med lokal og landspolitikere – med medlemmer og med borgerne. For politik - det er noget vi skaber sammen. Så til vores mange dygtige folketingskandidater, som er I fuld gang med valgkampen. Vi hepper på jer, og står klar til at hjælpe, lytte og sparre både før, under og efter valget. Det startede med Eventyret på Fanø – men det slutter ikke der. For vi agter at male hele landkortet magenta ad åre. Sammen. Rigtig god valgkamp, og rigtig godt landsmøde! 