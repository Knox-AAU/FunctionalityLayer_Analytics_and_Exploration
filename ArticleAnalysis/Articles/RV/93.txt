Valgudtalelse, kommunal- og regionsrådsvalget 2021. Valgudtalelse som vedtaget på landsmødet i September. Vi lever i en tid, hvor en klimakrise længe har raset, og en virus først har tvunget os i knæ og nu truer med at sende hele verden ud i en økonomisk krise. Men kriserne giver også grobund for nyt mod. Vi har set, at vi kan tage hånd om store udfordringer, når vi gør det sammen. Vi har lært, at vores handlinger kan betyde forskellen på liv og død. At vilje og tillid kan sættevores sundhedsvæsen i stand til at gennemføre nærmest uoverkommelige opgaver. Vi har igen oplevet, at vi selv bestemmer, hvilket Danmark vi ønsker at være. Radikale Venstre kæmper for et grønt, frit og stærkt Danmark. Et Danmark, hvor mennesker både kan være dem de er, og være noget for nogen. Vi sætter fokus på det nære lokalsamfund, hvor livet leves, og hvor tilliden til egne og fælles muligheder er drivkraften i det, der samtidig er en global virkelighed. Vi vil vove at tænke nyt og finde nye løsninger og nye veje sammen. Derfor siger vi: Lad os gentænke politik, så vi kan skabe den forandring, folk sukker efter. Vi tror på en bedre fremtid for vores regioner, byer, landsbyer oglanddistrikter. Stilstand rækker ikke. Vi kan og vil påvirke fremtiden ved at stille os i spidsen for lokale forandringer i samarbejde med både borgere, arbejdspladser og civilsamfund. For velfærd er ikke alene vuggestuens, skolens eller sygehusets ansvar, men et fælles og meget meningsfuldt ansvar. For os handler kommunal- og regionsrådsvalget derfor også om at styrke tilliden mellem borgere og politikere. Vi vil styrke menneskers muligheder for at leve værdige og meningsfulde liv i balance med naturen og egne værdier og med en tro på, at politik kan gøre morgendagen bedre end i går. Skal det lykkedes, skal hverdagen fungere, uanset om man er stærk eller udsat, hvor man bor, og hvor meget man tjener. Både sundhedsvæsnet og den nære velfærd skal være i orden i alle dele af landet. Derfor går vi til valg på at gøre alle landets 5 regioner og 98 kommuner både grønnere, friere og stærkere. For grøn betyder nu. Klimaforandringer og ødelæggelsen af naturen buldrer afsted uden tilstrækkeligt politisk modsvar. Grøn omstilling kræver lokal handling nu, og vi kan gøre en forskel gennem nytænkning og samarbejde, både når det kommer til indkøb, byggeri, energi, transport og lokal 37 infrastruktur. Alle kommuner og regioner både kan og skal tænke grønnere. Og radikale folkevalgte er garanten for, at det vil ske. Grøn betyder mangfoldig: Naturen er i krise og har brug for en hjælpende hånd til at blive vild og mangfoldig igen. Vi skal have parker, byhaver og stier, vi kan vandre i og på. Men vi skal også turde tænke nyt, så den helt vilde natur kommer tilbage. Så der i alle kommuner, uanset hvor tætbebyggede de er, er både dyr, insekter, vilde planter og et liv, der er større end blot os mennesker. Også tæt på de områder, hvor vi bor og færdes. Grøn betyder ren: Vores luft, vand og jord skal være fri for farlige partikler, pesticider og kemikalier. At kunne drikke ufiltreret vand fra hanen er en gave, som kræver, at vi tager kampen mod forurening alvorligt, og sørger for at få renset efter tidligere tiders fejltagelser. Det gælder også kampen mod partikelforurening fra biler og brændeovne, og det gælder både for erhverv, private og kommunens eller regionens egne aktiviteter. For Radikale Venstre er prioriteten derfor klar, og vi sætter aldrig kortsigtede hensyn over rent vand og ren luft. For fri betyder lige: Vi tror på, at alle har lige værd. Uanset baggrund. Frie til at forme eget liv og egne meninger. Fri til at være borger i Danmark på hver sin måde. Fri til at skabe, opleve og være en del af fællesskabet i det lokale kultur- og fritidsliv. Et kulturliv, hvor vi vil prioritere både det bredt inddragende og det, der tør tænke nyt og vække debat. For kultur og kulturelle fællesskaber er ikke en luksus, som man måske kan få råd til, når alt det andet er betalt. Kultur er af afgørende værdi i sig selv. Fri betyder tryg: En ny virus ændrede for en stund vores syn på sygdom og skabte stor utryghed. Men vores fælles kamp for at bremse pandemien har også skabt håb. Håb om, at vi sammen kan håndtere nye sygdomme hurtigt og effektivt. At vi kan skabe det sundhedsvæsen, vi ønsker. Radikale Venstre vil sikre alle lige adgang til et sundt liv og til et stærkt sundhedsvæsen. Det betyder adgang for alle borgere til en behandling af høj kvalitet i alle dele af landet med hånd om de udsatte og frihed til de selvhjulpne. Det betyder en stærkere forebyggende og tidlig indsats på alle områder, og det betyder mere nær pleje tættere på borgerne, samt en større tryghed i overgangene fra det nære til det specialiserede. Fri betyder glad: Vi kæmper for glade børn. Frie til at lege, frie til at lære. Ingen mavepine, når der vinkes farvel i vuggestue og børnehave. Frie unge, der står ved, hvem de er, og tør sige deres mening højt. Uden at angst og præstationspres tynger. Vi kæmper for skoler med faglig udvikling og frihed til lokal nytænkning. Højere til loftet i klasseværelset, mere bevægelse, masser af nysgerrighed. Det kræver ressourcer til bedre normeringer i daginstitutionerne, til stærke folkeskoler og ungdomstilbud. Og indimellem kræver det prioriteringer, hvor vi altid vil sætte børnenes og de unges velfærd, udvikling og læring først. For stærk betyder omsorg. En god start på livet med mere omsorg til udsatte børn. For et sundt liv starter med en sund opvækst. Vi skal give en stærk støtte til udsatte familier, og sikre ordentlige vilkår for de børn, der i dag ikke kan bo hos deres forældre. De ældre, handicappede og deres pårørendeskal have en ordentlig hjælp og støtter, uanset hvor de bor, og hvilke udfordringer de har. Vi vil samtidig styrke samarbejdet om forebyggelse og rehabilitering, så vi ikke taber sårbare mennesker på gulvet. Stærk betyder fællesskab: Vi kæmper for at skabe nye arbejdspladser, gode rammevilkår for erhvervslivet og flere lokale iværksættere. For en bæredygtig økonomi. Vi kæmper for, at vores arbejdsfællesskab bliver bedre til at rumme de mennesker, der i dag falder uden for. Vi kæmper for stærkeboligområder med liv og engagement uden forskelsbehandling. For stærke landsbyer med sammenhold og udvikling. I en fælles meningsfuld indsats sammen med borgere, virksomheder og institutioner. Stærk betyder åben: Vi kæmper for nytænkende inddragelse og dialog med borgere og virksomheder. Med borgerskab gennem åbne demokratiske processer og reel borgerinddragelse i både regioner og kommuner. Såvel når der skal spares, lukkes eller flyttes ud, som når der er mulighed for at gøre mere end i dag. For borgerne ved godt, hvor skoen trykker og institutionerne ved godt, hvor vi kan gøre tingene mere effektivt. Og vi har tillid til både borgere og velfærdsmedarbejdere. For uden den tillid giver politik slet ikke mening.   