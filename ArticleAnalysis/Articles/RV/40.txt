Sammen er vi stærkest. Hver for sig magter vi intet. . Sofie Carsten Nielsens tale ved demonstration for Ukraine den 27. februar 2022.At sætte mennesker fri. Til at leve liv. Der giver mening for dem. Det er det, jeg kæmper for. Det er derfor, jeg er i politik. Men krig gør det stik modsatte. Krig – holder mennesker fast. I kaos og håbløshed. Krig – slår mennesker ihjel. Voksne som børn. Krig – smadrer mening. Og sætter fremtiden på pause. Krig er på alle måder forfærdeligt! Krig er metrostationer, som bliver til beskyttelsesrum. Krig er unge, som rejser til fronten. I stedet for at gå i skole. Krig er familiefædre, der tager afsked med deres børn. For at kunne blive og kæmpe for fædrelandet. Krig er alt det, vi frygter. Alt det vi hader. Alt det vi har bygget samfund og fællesskaber for at undgå. For første gang i en menneskealder er der igen krig i Europa. Et fredeligt, frit og suverænt europæisk land er blevet invaderet af en fremmed magt. Putins invasion af Ukraine er en gammel despots sidste mulighed for at udleve en forlængst forældet imperium-drøm. Det er så foragteligt, og jeg tror, de fleste af os mærker indædt vrede. For det er ikke alene Ukraine og ukrainerne, han angriber. Det er vores måde at leve på: Retten til liv, frihed og sikkerhed – fremfor diktatur. Retten til at tænke, tale og forsamles frit – fremfor censur. Lighed for loven og retfærdig rettergang – frem for kaos og undertrykkelse. Vores måde at leve på er under angreb. VI er under angreb! Derfor står vi sammen. Derfor står vi imod. I EU. Og i NATO. For når Putin splitter med vold og magt. Må vores svar være ligeså hårdt. Ligeså resolut. Ligeså slagkraftigt. Og vi skal vise ham, at vi kan gøre det i fællesskab. Vi skylder de modige, modige ukrainere og deres helt af en præsident at gøre mere for at vise dem vores solidaritet. De har mindet os om, hvorfor demokrati er værd at kæmpe for. Med livet som indsats. Sammen er vi stærkest. Hver for sig magter vi intet. Sammen skal vi nu lægge maksimalt pres på Putin med sanktioner, der gør ondt. Også når det gør ondt på os selv. Først dér er der tale om ægte solidaritet. Og vi skal byde ukrainske flygtninge velkommen med åbne arme. Sammen skal vi snarest opbygge teknologiske, militære og sikkerhedsmæssige kapaciteter i EU’s medlemslande, som kan supplere hinanden, så Europa står stærkest muligt. Her skal Danmark bidrage. Ikke med forbehold. Men aktiv medvirken. Og sammen skal vi gøre Europa fuldstændig uafhængigt af russisk gas. Ved at omstille Europa til 100 procent grøn energi. For gør vi Europa grøn, afskærer vi Putin og hans krigsmaskine fra milliarder af Euro. Man siger, at fred er et resultat af menneskers valg. Men det er krig også. Putin har valgt krig. Men der findes kræfter i Rusland, som er klar til at vælge noget andet. Forrest står mennesker som Alexei Nawalny. Men lige bag ham står et hav af helt almindelige russere. Mange af dem gik på gaden torsdag aften og krævede, at Putin stopper sin krig. Selvom de risikerer fængsel og vold og nogle gange livet alene for at demonstrere. De gør mig håbefuld. Det gør mig håbefuld, at verden hurtigt finder sammen om sanktioner mod Putin. Det gør mig håbefuld, at både røde og blå i Danmark uden tøven byder ukrainske flygtninge velkommen i vores land. Det gør mig håbefuld, at vi både ude og hjemme står sammen. For sammen står vi stærkest. Sammen besejrer vi Putin! 