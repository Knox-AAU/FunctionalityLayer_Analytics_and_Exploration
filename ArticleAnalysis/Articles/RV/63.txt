Danmark skal være 110% grønt. Klimaforandringerne er nu så omfattende, at vi ikke kan vente på teknologifix og hockeystave. Vi skal handle nu. Og vi skal tænke nyt. Radikale Venstre udstikker vejen, så Danmark bliver klimaneutralt allerede i 2040 – ti år før planlagt. På sigt er målet et 110% grønt samfund, der direkte indfanger CO2.Oversvømmelser. Skovbrande. Og ekstrem tørke.Klimaforandringerne raser og har i år vist sig at være langt vildere og gå hurtigere end først antaget. Verden har kurs mod en smertelig opvarmning på op til 5,7 grader i 2100. Og gør vi ikke noget, så forbryder vi os mod Paris-aftalen, hvor vi globalt gav hinanden hånd på at begrænse den globale opvarmning til max 1,5 grader. ”Vi har brug for et markant gearskifte. Vi kan ikke længere læne os tilbage og tro, at en hockeystav og et teknologifix er en løsning. Vores børn og unge kigger måbende på os og spørger: Det er jo meningsløst. Hvorfor skal vi bo på pæle, fordi I rodede rundt i sort handlingslammelse? Vi bliver nødt til at handle nu og betale CO2-gæld af,” siger Sofie Carsten Nielsen, politisk leder i Radikale Venstre og fortsætter: ”Samtidig sigter vi mod at blive et 110 procent grønt samfund, der ved at indfange og oplagre CO2, opnår et reelt overskud i klimaregnskabet. Vi vil gøre Danmark til global, grøn ledestjerne.” Radikale Venstre vil bane vejen for at det skal være muligt at leve, producere og forbruge grønt i Danmark, og er overbevist om, at det kan lade sig gøre. Det er et spørgsmål om mod og reel politisk vilje. Radikale Venstre vil udmønte sin vision i et konkret udspil, som lanceres senere på efteråret. Det bliver med en invitation til partnerskab med dem, som skal udleve løsningerne i virkeligheden – erhvervsliv og energibranchen. Radikale Venstre baserer sin udmelding på de 13 klimapartnerskaber – og vurderer at en engangsinvestering på omtrent 25 mia. kr. kan bringe Danmark i nærheden af 80 procent CO2-reduktion i 2030, og foreslår at reformfinansiere klima. ”Næste generation skal have grøn tryghed om deres fremtid. Og det synes vi, at alle generationer skal bidrage til,” siger Sofie Carsten Nielsen, der foreslår, at man blandt andet ser på, at få husholdninger til at bidrage med grøn check og lavere rentefradrag. Ligesom man kan overveje at aftrappe efterlønnen nu hvor der er kommet to nye pensioner. ”Andre partier har sikkert andre ideer til finansiering – det væsentlige er, at vi samler et flertal bag ambitionen. For beskeden fra FN’s klimapanel er klokkeklar: vi skal handle nu og handle radikalt.” Radikale Venstre vil udstikke en vision og vise vejen mod et Danmark, der for en overskuelig pris kan reducere udledningerne af CO2 i nærheden af 80 procent i 2030 og derigennem også sigter mod at gå i nul i 2040 og på sigt blive et 110 procents grønt samfund, der ligefrem indfanger CO2. Og hvor vi ikke bare reparerer på de skader, vi forvolder, men giver mere grønt igen – fra mere natur og større biodiversitet til renere luft og bedre havmiljø. Målet er et Danmark med en industri og et landbrug, der er bæredygtigt både klimamæssigt og økonomisk. Hvor den sidste olie er ude - og hvor vi tanker bilen med grøn strøm, flyver på bæredygtige brændstoffer frem for benzin – og hvor meget mere skov suger CO2 ud af luften. Hvor vi har state-of-the art teknologi, som kan danne skole i resten af verden. Derfor vil Radikale Venstre i slutningen af oktober 2021 fremlægge en vision, der blandt andet baserer sig på de 13 klimapartnerskaber med erhvervslivet. Radikale Venstre har en ambition om, at politik skal udvikles med den virkelighed, der skal leve løsningerne. Vi vil derfor ikke komme med et endeligt facit, men med vores bud på en vej, som så skal formes med de parter, der skal udleve det i virkeligheden dvs. industri, landbrug og energi. Radikale Venstre anslår, at engangsinvesteringer for 25 mia. kr. vil kunne bringe Danmark i nærheden af 80 procent CO2-reduktioner i 2030. Men vi skal i gang nu og derfor også finde pengene nu. Engangsinvesteringerne er i skov, landbrug og teknologier som CCS, der kan indfange CO2 fra industriens skorstene. Derudover er der brug for at investere i Power-to-X, der skal erstatte benzin i fly. Engangsinvesteringerne handler også om at investere i erhvervslivets grønne omstilling, så vi hjælper dansk erhvervsliv til at kunne blive markedsledende i at kunne producere grønt. Investeringerne skal gå hånd i hånd med en CO2-afgift. Der vil desuden være løbende omkostninger ved omstillingen, som vi også finansierer i det udspil, vi senere præsenterer. 