Et skridt frem. Vi er nået et stykke. Nu drejer vi skuden, så det igen handler om, hvordan vi skaffer mennesker, så vi kan fremtidssikre vores velfærdssamfund, og hvordan vi skaffer midler, så vi kan investere i uddannelse, forskning og den grønne omstilling, som vi skal videre med i en fart.Af Sofie Carsten Nielsen Løber du alt for stærkt på dit arbejde?Så er der en lille håndsrækning på vej. For vi har netop lavet en aftale, der skal give mennesker som dig flere kollegaer. Om de kommer fra udlandet, eller om folk, der allerede er her, vælger at tage en ekstra tørn, betyder ikke så meget for os. Vi er optaget af at vindmølleproducenter, hospitaler, håndværkere, plejehjem, restauranter og mange flere har de medarbejdere, de skal bruge. For ellers går vores grønne omstilling i stå, vores velfærd visner og Danmark kører i lavere gear, end vi ellers kunne have gjort. Med aftalen gør vi det både nemmere at tage en ekstra tørn og giver plads til flere. Derfor er vi tilfredse med aftalen, der udover at give flere kollegaer til travle medarbejdere, gør det mere attraktivt for virksomheder at tænke nyt og sælge deres ideer og produkter til udlandet, investerer 1 milliard kroner i grøn omstilling, og løfter afgørende steder i vores uddannelsessystem. Alt sammen radikale mærkesager. Og dét, som skal fastholde Danmark i front. Det er godt! Men når det er sagt – så er jeg også nødt til at sige, at forløbet omkring aftalen, som vi har lavet med røde og blå, regeringen, SF, DF og KD, med al ønskelig tydelighed viser, hvorfor der er så hårdt brug for nytænkning i dansk politik. Vi står med en fin aftale. Men jo ikke en, der langsigtet løser den store udfordring, vi står i med manglen på medarbejdere til stort set alle dele af vores samfund. Fordi partipolitiske solomarkeringer og vanetænkning forhindrer os i at nå så meget længere. Hvad der startede med en fælles erkendelse om virkelige problemer, der skal løses, løber af sporet, når gammeldags blokpolitik stempler ind. Det handler i højere grad om at modparten skal ydmyges, end det handler om at komme med løsninger på udfordringerne. Symbolpolitikken tager over. Som da de blå partier til allersidst i forhandlingerne sagde, at i øvrigt ville de kun have international arbejdskraft, hvis de kommer fra bestemte lande. Så måtte vi sige nej. Sådan kan det jo ikke fungere. En dygtig møllevingetekniker er en dygtig møllevingetekniker. Landstræner Kasper Hjulmand har formuleret det smukt, når han taler om, hvorfor netop fodholdlandsholdet lykkes: Det kræver sammenhold, tillid og brutal ærlighed. Og det gælder begge veje: "Jeg gør ingenting alene. Jeg er intet alene", som han siger. Tænk, hvis danske politikere fulgte de samme værdier. Tænk hvis vi alle smed rygmærkerne. Vi er jo på lange stræk enige om målene. Der skal være råd til velfærden, vi skal have et sundhedsvæsen, der fungerer, det skal være slut med, at hver sjette barn går ud af folkeskolen uden at kunne læse, skrive og regne. Og vi kan ikke blive ved med at udskyde den grønne omstilling. Det er nu, vi skal rykke. Derfor er det så begrædeligt, at det ikke blev den store forkromede reformaftale hen over midten. Og endnu et eksempel på, at vi har brug for nybrud i dansk politik. 1-parti-regeringer støder gang på gang ind i, at de fleste partier har deres egen dagsorden. Og derfor når vi aldrig det bedste for Danmark. Taberne, når fokus ikke er på løsninger der kan samle? Det bliver de mange mennesker i Danmark, som lige nu løber alt, alt for stærkt på deres arbejdsplads, fordi de mangler kollegaer, som aftalen her ikke skaffer nok af. Nogle af dem vil opleve en håndsrækning med aftalen. Men alt for mange vil desværre ikke. Hvor ville jeg dog ønske, at vi kunne samles på tværs af rød og blå og finde store og holdbare svar på de største af vores kriser. Svar som de fleste kan se sig selv i. Svar som gør livet og hverdagen lettere for de mange, som knokler dag ud og dag ind. Men vi er nået et stykke og det er jeg glad for. Nu drejer vi skuden, så det igen handler om, hvordan vi skaffer mennesker, så vi kan fremtidssikre vores velfærdssamfund, og hvordan vi skaffer midler, så vi kan investere i uddannelse, forskning og den grønne omstilling, som vi skal videre med i en fart. 