Lærer eller politiker? Både-og!. Marianne Jelved takker af efter mange års tro tjeneste i både klasseværelser og på Christiansborg. Hun har nået så utroligt meget, kæmpet utallige kampe og gjort en kæmpe forskel som radikal politiker, folkevalgt og minister i flere omgange. Men for Marianne Jelved har det altid handlet om andre - og først og fremmest om børnene. - Jeg har faktisk været lærer i 22 år, som hun selv siger med slet skjult stolthed. Marianne var ordblind som barn, og som hun siger, var det ikke noget, man tog sig af dengang, hun startede i skole. Men hun var så heldig at møde en lærer, frøken Grønlund, der så hende for dén, hun er: - Frøken Grønlund har været et ideal for mig i hele mit liv. Hun var en rigtig god lærer - ikke en systemlærer, men én der tog sig af børnene. Det har også præget mig og den måde, jeg var lærer på. Jeg ligner hende nok lidt. Med sin omsorg og klare mål har hun uden tvivl været med til at præge sine skolebørn på samme måde, som hun har udført sin politiske gerning, hvor hun har inspireret og været et forbillede for flere generationer af politikere. Og haft et sikkert blik for, at partiet skal udvikle sig – som hun siger: - Radikale Venstre skal altid se sig selv som dem, der er med til at forny samfundet. TAK er vitterligt kun et fattigt ord i denne sammenhæng, men så meget desto højere bør det lyde. TAK, Marianne, for alt, hvad du har gjort for vores land og for folk landet rundt, store som små. Tak for altid at se mennesker, som de er. Tak for både at stå fast på værdierne og finde viljen til kompromisserne. Det har gjort Danmark godt. Tak for dig ❤ 