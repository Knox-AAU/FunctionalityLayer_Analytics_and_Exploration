Ny politik - til en ny tid. ”Politik er på nogle stræk gået i stykker” sagde jeg, da Folketinget gik på sommerferie i juni. På tirsdag åbner Folketinget til en ny sæson. Og vi står med et helt grundlæggende valg: Skal vi drive politik videre, som det har været drevet længe – eller skal vi tænke nyt?Af Sofie Carsten Nielsen, politisk leder for Radikale Venstre Kan du huske et stykke politik, der har gjort dit liv bedre? Det er måske et mærkeligt spørgsmål. Men de fleste har faktisk svært ved at huske politik, der har forandret deres liv til det bedre. Det er da tankevækkende. Måske skyldes det, at politik har mistet sin evne til at inspirere, begejstre og forandre? Fordi de store visioner for, hvordan vi skaber et samfund, hvor mennesker kan leve radikalt bedre liv, end de gør i dag, mangler. Fordi politik alt for ofte laves henover hovedet på folk fremfor sammen med dem. Og fordi vi alt for sjældent oplever, at politik faktisk gør vores liv bedre. Det et problem. Som betyder, at folk helt naturligt mister tilliden til politik. Det er oplagt en udfordring ift. Christiansborg. Men udfordringen gør sig altså også gældende ift. rådhuse og i regionsråd rundt om i landet. Derfor har vi som politikere og politisk parti en kæmpe opgave foran os de kommende år. Ved indgangen til et nyt Folketingsår er jeg mere end nogensinde klar til at tænke nyt. Og det håber jeg også, at du er. For der er brug for et parti i dansk politik, som tør tage fat på, at klimaforandringerne buldrer afsted, at økonomien koger, og hver sjette går ud af skolen uden at kunne læse, skrive og regne. Danmark har brug for et parti, som har store svar på de store problemer. Det har vi i Radikale Venstre. I august viste vi vejen til en skolen, der sætter alle børn fri til at leve liv, der giver mening for dem. En skole hvor alle trives, og som minimum lærer det basale. I september viste vi med drømmen ”110 pct. grøn” vejen til en fremtid, hvor Danmark som et af de første lande i verden gør den grønne omstilling færdig hos os selv – og samtidig hjælpe resten af verden i mål. En fremtid, hvor vi giver mere til kloden, end vi tager. Så vi HAR store svar på nogle af de allerstørste problemer. Men vi mangler stadig nye og gode ideer til, hvordan vi gør politik bedre. Så vi i fremtiden kan blive endnu bedre til at sætte mennesker fri til at leve liv, der giver mening for dem. Vi har brug for folk, der vil politik. Og for politik, der vil folk noget. Både-og. Aldrig enten eller. Derfor har jeg på mandag inviteret en bred kreds af mennesker til at udvikle ideer sammen med os. Sammen med forskere, unge, mediefolk, embedsmænd, demokratieksperter og mange flere vil jeg tage hul på det store spørgsmål om, hvordan vi genopfinder politik. Så politik igen kommer til at give mening. Og så politik igen vækker tillid. En ny politik. Til en ny tid. 