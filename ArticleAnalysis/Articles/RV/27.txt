Ja tak til nye tider. Selv om vi i morgen søndag skal fejre grundlovsdag i krigens skygge, kaster det klare JA til sammenhold forleden heldigvis lys langt frem.Af Sofie Carsten Nielsen Jeg er stadig helt høj over, hvor klar valgets tale var, både som dansker, europæer og radikal. Det gør mig glad, stolt og håbefuld. 66,9 procent stemte JA! Til en radikal hjertesag gennem årtier og på opfordring fra en række partier i bredt samarbejde. Vi er enige, når det gælder. Og vi kan godt. Det sætter en retning. For Danmark i Europa som for dansk politik. Derfor vil jeg gerne takke alle, der stemte, lige som jeg vil takke alle jer i Radikale Venstre, som har kæmpet hårdt og nu endelig fået gennemført kerneradikal politik. Og jeg vil takke Socialdemokratiet, Venstre, Socialistisk Folkeparti og Konservative for sammenholdet og for at tage ansvar, når virkeligheden kalder. Samling kan virkelig noget, særligt i disse tider. Og når vi nu kan gå sammen på tværs af røde og blå om sikkerhed, hvorfor så ikke også tage fælles fat og finde nye løsninger på de allerstørste udfordringer, som vi alle står overfor? Det vil kun være ansvarligt. Blokpolitik har vi prøvet i mange år. Det er et utilstrækkeligt svar fra fortiden på de vidtrækkende kriser, som er vores virkelighed i dag, og som på hver deres vis kan ændre vores livsvilkår helt grundlæggende. Klima. Trivsel. Mennesker og økonomien i vores velfærd og ordentlig behandling af alle der bidrager uanset hvor de kommer fra. Her har hverken røde eller blå alene svaret. Det er åbenlyst. Nye tider kalder på nye løsninger - og nye måder at finde dem på. Ja, vi laver da brede aftaler i dag. Heldigvis. Men det er jo præget af at være fra tue til tue eller når vi er tvunget af omstændighederne og virkeligheden. Tænk, hvad vi kunne, hvis vi ikke lod tilfældigheder afgøre vores vej frem, men faktisk satte os målrettet for at gøre noget ved de største og vigtigste ting. Når rød og blå sammen kan betyde sikkerhed, må det også kunne betyde grøn, fri og stærk. Hvorfor ikke? Det er budskabet i den annonce, som Radikale Venstre har i medierne i dag. Det er vores vej frem og i lige linje den retning, vi har stukket ud. Vi vil, vi kan, og vi er ikke til at komme udenom. Det har vi lige vist sammen. Ja tak til nye tider! God grundlovsdag i morgen. 