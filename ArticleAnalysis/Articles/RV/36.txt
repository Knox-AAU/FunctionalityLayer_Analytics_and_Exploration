Stærkere sammen - debatrække om EU. Vær med, når vi sætter tidens vigtigste Europapolitiske spørgsmål til debat! Fire morgener frem mod Europadagen d. 9. maj bliver vi klogere på, og diskuterer, højaktuelle emner om EU og Danmarks rolle i det europæiske samarbejde. Virkeligheden kalder! Krigen i Ukraine, corona, klimakamp, flygtningestrømme og økonomiske kriser er ikke problematikker, Danmark kan isolere sig fra. Kriserne er grænseløse, hvorfor løsningerne må være det samme. Derfor er det tid til at tage et godt kig på danskernes forhold til EU, dets institutioner og deres samspil. Europa samler sig om at støtte Ukraine og må samtidig tage stilling til, hvilket EU vi ser i fremtiden. For migranter presser EU’s ydre grænser – og presser derfor medlemslandenes sammenhold. De lande, der har lidt mest økonomisk under pandemien, er endnu ikke på fode igen. Universelle rettigheder bliver udfordret i Polen. Den europæiske befolkning og den globale verden kalder på klimahandling oven på et antiklimatisk COP26. Udfordringerne er mange, så det må løsningerne også være. Du er inviteret med. Onsdag d. 20. april skyder Europaordfører Anne Sophie Callesen en debatrække om EU i gang i samarbejde med Mandag Morgen. I lyset af den kommende afstemning om forsvarsforbeholdet, vil der frem mod Europadagen d. 9. maj, gives mulighed for at lære mere om det danske EU-medlemskab og gøre sig tanker om, hvilket EU vi nu kigger ind i. Første debat vil handle om demokratiet i Europa. I både Polen og Ungarn ser vi retslige principper og demokratiske værdier blive udfordret. Verdensscenen ændrer sig, og demokratiet kommer under pres. Det kalder på stærkere dansk og europæisk handling. Så kom med d. 20. april, og giv dit besyv med, når vi tager temperaturen på Danmark i EU. Navne og debattører vil blive offentliggjort løbende. Mandag d. 25. april inviterer Europaparlamentsmedlem Morten Helveg til debat hos Mandag Morgen, til en samtale om, hvordan EU skal være med til løse klimakrisen. Den europæiske befolkning kalder på klimahandling, og ambitionerne må og skal sættes højere. Men hvordan finder vi løsninger sammen med økonomier, hvor kul eller russisk gas spiller en vigtig rolle? Hvad betyder det for Danmarks grønne omstilling, når vi også skal prioritere muligheder for danske virksomheder? Kom med d. 25. april, og giv dit besyv med, når vi tager temperaturen på Danmark i EU. Navne og debattører vil blive offentliggjort løbende. Mandag d. 2. maj inviterer Martin Lidegaard til debat hos Mandag Morgen. Vi oplever igen krig i Europa, og atter har en stormagt invaderet et mindre naboland – denne gang med Ruslands invasion af Ukraine. Det giver mindelser om tidligere tiders begivenheder og understreger, at sikkerhed i en europæisk kontekst stadig er højaktuelt. Måske det kalder på en ny tilgang til forsvaret af Europa, hvor vi i højere grad kan stå for egen sikkerhed? Det mener et flertal i Folketinget, der har indkaldt til folkeafstemning om det danske forsvarsforbehold den. 1. juni. Bliv klogere på udfordringer og dilemmaer og deltag i debatten. På Europadagen d. 9. maj inviterer politisk leder Sofie Carsten Nielsen til debat i samarbejde med Mandag Morgen. Oven på tre debatter, der fra hvert sit perspektiv har sat lys på det danske EU-medlemskab, er det nu tid til at kigge fremad. Verden forandrer sig og dansk politik lader ikke vente på sig. Vi står overfor store kriser i Europa: En verden præget af stadig mindre demokrati, klimaforandringer, nye sikkerhedspolitiske trusler og meget mere. Virkeligheden kalder og i Europa står vi stærkest, når vi står sammen. Tænk hvis vi turde udnytte det danske medlemskab i EU til fulde. Tænk hvis vi kunne være med til at styre retningen for Europa. Tænk hvis vi turde tænke nyt. Sammen. Kom med d. 9. maj til Europadag, og deltag i debatten om EU’s fremtid. 