Danmark mangler lederskab. Vi står over for en række store kriser, som definerer, hvordan vi kan leve vores liv. Nu og i fremtiden. Kriserne får vi ikke løst med étpartiregeringer og gammeldags blokpolitik. Danmark har brug for et nybrud. Og en regering med både røde og blå partier.Af Sofie Carsten Nielsen Jeg er så inderlig træt af kampen mellem rød og blå! Jeg ved godt, at det er sådan, vi er vant til at forstå politik, forholde os til politik og tale om politik. Én blok mod den anden. Den gryde er jeg selv faldet i alt for ofte. Men er det ikke dødssygt, at de største kriser, vi står over for som samfund – dem, der for alvor definerer, hvordan vi kan leve vores liv – ikke bliver løst, fordi alting sander til i rødt-blåt mudderkast? Er det ikke vanvittigt, at vi kun kan samles om de store spørgsmål på Christiansborg, når lokummet brænder – men ikke om at sætte en fælles retning for Danmark, som skaber en tryg og stabil vej frem for vores land, som de fleste danskere kan se sig selv i? Det synes jeg! Det er derfor, jeg nu siger: Danmark mangler lederskab. Fordi ét-parti-regeringer gennem flere år ikke har turdet eller formået at finde ambitiøse, langsigtede og holdbare svar på klimakrisen, manglen på medarbejdere til hospitaler, plejehjem og virksomheder, og at hver sjette barn i skolen går ud uden at kunne læse, skrive eller regne. Det er derfor, jeg samtidig siger: Vi må bryde den gammeldags blokpolitik. For det er den – mere end noget andet – der holder os fast i grøfte-gravning, symbolpolitik og splittelse. Holder os fast i, at partifarve, ideologi og samarbejdspartnere betyder mere, end at vi får løst de store kriser, vi står overfor. Christiansborg hænger uhjælpeligt fast i rød-blå blokpolitik. Vi er så vant til at tænke i rød og blå, at de fleste af os slet ikke kan forestille os andet. Men blokpolitikken er en del af problemet. Ikke af løsningen. Ja, der bliver da lavet politiske aftaler på tværs i dag, og godt for det! Problemet er bare, at det er fra tue til tue og først, når nødvendigheden bider os bagi. Men når man ser den splittelse, der lige nu tager bo i vores samfund oven på rigsretssagen mod Støjberg og minksagen mod regeringen, så tror jeg Danmark mere end nogensinde har brug for samling. Det samme gælder, når man ser de store kriser, vi står over for, som talløse røde og blå regeringer har forsøgt at løse. Danmark har brug for samling. Hvordan skaber vi den samling? Og sætter flere fri til at leve liv der giver mening for dem i et grønnere, friere og stærkere Danmark? For mig er svaret enkelt, selvom det utvivlsomt er svært at gøre i virkeligheden: Vi må tænke nyt. Ikke bare når det kommer til svarene på de enkelte kriser, men særligt måden, vi samarbejder om dem på. Vi har brug for et nybrud. Man siger, at definitionen på sindssyge er, at blive ved med at gøre det samme – og forvente et nyt resultat. Så lad os dog gøre noget nyt. Lad os droppe blokpolitikken efter næste valg og danne en regering bestående af flere partier henover midten, som både kan og vil løse de store kriser, vi står overfor. Det handler ikke om at skifte rød blokpolitik ud med blå. Det handler om at skabe noget nyt, der er både rødt og blåt. Verden er ikke sort eller hvid. Heller ikke rød eller blå. Og der er så meget brug for andre svar end fortidens enten-eller kan stille med. Betyder en regering over midten et farvel til menneskerettigheder, humanisme, retsstat og internationalt samarbejde? Nej, tværtimod! Det er da ingen naturlov, at bredt samarbejde skal betyde laveste fællesnævner i stedet for høje og ambitiøse mål – og med udgangspunkt i vores grundfæstede værdier. En regering over midten kan gøre sig fri af den evige strammerkonkurrence til fordel for sund fornuft. Så danskere kan bo med deres udenlandske ægtefælle i Danmark. Så vores hospitaler, plejehjem og virksomheder kan få den arbejdskraft de har brug for - selvom den kommer fra udlandet. Og så vi kan få integreret endnu flere borgere med anden etnisk baggrund på vores arbejdsmarked. Tænk, hvad vi kunne, hvis vi på tværs af røde og blå turde lægge ideologi, vaner, og blokpolitik til side og sammen formulere ambitiøse, langsigtede og holdbare svar på klimakrisen, vores børns mistrivsel og velfærdssamfundets fremtid? Hvad kunne det ikke blive til? Tør vi, kan vi! 