Sammen om en ny vej frem. Så er det nu. Vi skal til Folketingsvalg. Det er jeg virkelig glad for. For Danmark står over for et afgørende valg. Skal dansk politik køre videre i de samme gamle spor, eller skal vi finde nye svar og nye måder at samarbejde på? Vi er ikke i tvivl. Danmark har brug for en ny vej frem.Af Sofie Carsten Nielsen, foto: Mads Claus Rasmussen/Ritzau Scanpix For virkeligheden kalder for alvor på sammenhold og ansvar. Store kriser truer med at definere, hvordan vi kan leve vores liv nu og i fremtiden. Klimakrise, trivselskrise, velfærdskrise. Sikkerhedskrise og krig i Europa. Men vi får ikke løst kriserne med ét-partiregeringer eller gammeldags blokpolitik, hvor røde og blå partier råber af hinanden i stedet for at finde fælles løsninger til landets bedste. Det driver kun splittelsen, hvor vi burde stå sammen. Derfor har vi brug for en ny start. Tænk, hvis vi tør gøre noget andet, end vi plejer, for faktisk at skabe noget nyt? Så kunne vi for alvor tage fat på Danmarks største og vigtigste udfordringer. Få sat turbo på den grønne omstilling. Hjælpe børn og unge, som mistrives, og familier, som har det svært. Sikre en ansvarlig økonomi som fundament for velfærden. Kort sagt finde ambitiøse, langsigtede og holdbare svar, som gælder for alle borgere uanset deres baggrund. Så vi sætter mennesker fri til at leve liv, der giver mening for dem, i et grønt, frit og stærkt Danmark. Det kræver, at vi sammen finder en ny vej frem. Derfor ønsker vi os også en ny regering, som ikke er et rødt hold eller et blåt hold, men et nyt hold på midten. Et hold, som vil løse de store kriser, Danmark står overfor, og som vil lede landet på en ny måde. En sammenholdsregering, der samler røde og blå – og bedriver politik, som vi kan have tillid til. Som står på værdierne og knokler for kompromiserne. Jeg tror på det danske folkestyre – særligt i en krisetid. Jeg glæder mig helt vildt til at føre valgkamp med jer alle sammen. Vi får brug for, at samtlige radikale kommer af huse, rækker ud til danskerne, taler med dem om deres håb og drømme for fremtiden, lytter til deres bekymringer og viser dem, hvordan vi kan løse dem og hvad vi kan sammen, hvis vi tør tænke nyt. Jeg håber meget, at du vil være med. Rigtig god valgkamp! 