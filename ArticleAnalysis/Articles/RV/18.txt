Radikale Venstre støtter ikke forbud mod religiøse symboler i grundskolen. Udtalelse vedtaget af Radikale Venstres hovedbestyrelse den 27. august 2022I Radikale Venstre er vi dybt uenige i Kommissionen for den glemte kvindekamps anbefaling om at ville forbyde religiøse symboler i den danske grundskole. Som socialliberalt parti tror vi på friheden til at tro på det, man vil. Men også på friheden til at bære de religiøse symboler, man ønsker. Det er en grundlæggende frihedsret, som er med til at skabe et rummeligt og tolerant samfund. Dette gælder i alle arenaer og livsfaser af vores liv. Udfordringerne med kvindeundertrykkelse i etniske minoritetsmiljøer skal tages dybt alvorligt. Men disse løses ikke med kommissionens synsninger, der mangler ballast i evidensbaseret forskning. 