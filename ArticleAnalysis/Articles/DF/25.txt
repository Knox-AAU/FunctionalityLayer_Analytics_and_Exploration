Mortens ugebrev: Slut med bonusfesterne – regeringen undergraver tilliden til embedsmændene. Nu er den gal igen. Ekstra Bladet kan afsløre, at Mette Frederiksens højre hånd, departementschef Barbara Bertelsen, har fået tildelt en bonus på 125.000 kroner for sin indsats i 2020. Vel at mærke for sin indsats i netop det år, hvor Barbara Bertelsen spillede en central rolle i den ulovlige udslettelse af minkerhvervet og det efterfølgende forløb med de mange slettede sms’er og regeringens forsøg på mørklægning af sagen. Et forløb som netop nu er ved at blive undersøgt af den minkkommission, som vi i Dansk Folkeparti har været med til at nedsætte. Den usmagelige bonus til Barbara Bertelsen står desværre ikke alene. Det er en kedelig kutyme, at regeringen per automatik forgylder landets topembedsmænd med store bonusser ved årets udgang. Bonusser, der kommer oven i lønninger, som i forvejen ligger i millionklassen. I 2002 fik cirka halvdelen af cheferne i regeringens embedsapparat de her bonusser. I dag er tallet steget til ni ud af ti! I Dansk Folkeparti har vi i årevis ønsket et opgør med de automatiske bonusfester til landets øverste embedsmænd. Det er ikke blot frås med millioner af skatteydernes penge – millioner som kunne have gjort langt mere gavn hos eksempelvis de ældre – men det er også dybt undergravende for tilliden til det danske embedsværk. Desværre har den socialdemokratiske regering ikke ønsket at gøre noget ved problemerne. Tværtimod er de kun blevet forstærkede under den nuværende regering. Et eksempel på det har jeg fra et folketingssvar fra kulturministeren, hvor hun bekræfter, at de to rektorer ved Det Kongelige Danske Musikkonservatorium nærmest kutymemæssigt får udbetalt en ekstra månedsløn som bonus. Det er en fuldstændig vanvittig måde at bruge skatteydernes penge på. Udover bonusfesterne har vi set en socialdemokratisk regering ansætte en lang række centrale embedsmænd i ministerierne med en stærk tilknytning til Socialdemokratiet siden valget i 2019. Faktisk viste en optælling fra 2020, at hele syv ud af ni nyansatte pressechefer efter valget havde en forbindelse til Socialdemokratiet. Som den daværende pressechef i Finansministeriet, Sigga Nolsøe, skrev den 4. marts 2020: ’Jeg kan bare sige, at det er ren svær stilling at have, hvis man ikke er professionel socialdemokrat. ’ Det er et klokkeklart eksempel på, at vi med socialdemokraterne ved roret har at gøre med en regering, som har vist sig både magtfuldkommen og arrogant i omgangen med embedsapparatet. En socialdemokratisk arrogance som daværende forsvarsminister Trine Bramsen også satte en stor tyk streg under, da hun efter sin tiltræden som forsvarsminister gav landets forsvarschef mundkurv på, kaldte ham en ’styrelseschef’ og bad ham om, at han kun gav interviews til medierne, når hun var til stede i lokalet. Den magtfuldkomne styring af embedsværket er dybt skadelig for danskernes tillid til embedsmændene og centraladministrationen som helhed. Der er behov for et opgør med den socialdemokratiske regeringskultur. Både magtfuldkommenheden og bonusfesterne til de øverste embedsmænd. Men jeg har desværre ingen forhåbninger om, at Socialdemokratiet af sig selv kommer til fornuft. Der er i stedet behov for et folketingsvalg og en borgerlig regering hvilende på Dansk Folkepartis mandater. Først der kan vi påbegynde arbejdet med at få genoprettet den tillid til embedsmændene, som den socialdemokratiske regering har undergravet. Med venlig hilsen Morten Messerschmidt 