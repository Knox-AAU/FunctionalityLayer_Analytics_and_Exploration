Så er vi tilbage i arbejdstøjet – nu skal vi politikudvikle! Og hele DF skal være med.. De seneste to måneder har trukket tænder ud. Det blev i høj grad os i DF, der kom til at trække læsset i forsvarsforbeholdskampagnen. Og selvom det ikke blev et nej, har vi god grund til at være stolte af vores indsats. Uanset hvor i landet jeg kom rundt, dominerede DF gaderne med vores mange plakater. Hundredetusindevis af foldere blev delt ud. Og utallige debatmøder er blevet gennemført med stærke DFere i panelet. Det viser en organisation i fuld vigør og kampklar til fremtidige udfordringer. Ikke mindst DF ungdom viste et kæmpe engagement, som jeg er dybt taknemmelig for. Det tegner godt for fremtiden! Men nu skal alle de initiativer, der for en stund blev sat på hold af forbeholdsafstemningen, i gang igen. Vi kommer ikke til at hvile på laurbærrene hen over sommeren. Især arbejdet med det nye arbejdsprogram skal atter på skinner. Jeg har derfor bedt Peter Kofod, der er tovholder på projektet, om at oprette en række arbejdsgrupper, hvor især vore folkevalgte i by- og regionsråd skal være med til at formulere fremtidens DF. Dansk Folkeparti er jo meget mere end os folkevalgte på Christiansborg. Vi er først og fremmest et folkeparti – og det forpligter. Det er i min verden helt oplagt, at de, der i hverdagen kender udfordringen fra det kommunale og regionale arbejde, også kommer med helt ind i processen, hvor vi formulerer DFs fremtidige politik. Naturligvis spiller folketingsgruppen en central rolle i det daglige. Men med masser af engagerede lokal- og regionalpolitiker vil det være en stor berigelse med en række faste arbejdsgrupper, som sammen med folketingsgruppen kan udforme det fremtidige arbejdsprogram. Arbejdsmarked, integration, sundhed, miljø, ældre, handicap og meget mere har jo en lokal forankring, som gør, at det ikke bare vil være naturligt, men også en berigelse for vores politikudvikling, med løbende bidrag fra vores by- og regionsrådsmedlemmer. Mit håb er derfor, at alle by- og regionsrådsmedlemmer vil tage godt imod udspillet fra Peter Kofod og melde jer ind i alle de politikudvalg, I kan magte at bidrage med. Jeg glæder mig til at være en del af denne proces, ligesom jeg i det daglige glæder mig over, hvordan arbejdet skrider fremad med at få sat ny retning og ny energi i vores parti. Processen om nye vedtægter og bedre inddragelse af baglandet i hovedbestyrelsen er vigtig – og godt i gang. Nye initiativer som lokalforeningshåndbogen, lokalforeningskonsulenterne og det kommende talentprogram er også blevet godt modtaget – og jeg har store forventninger til, hvordan det kan medvirke til en genrejsning af vores parti. Nationalt som lokalt. Så selvom vi i disse dage har de sidste afstemninger og debatter i folketingssalen, går jeg på ingen måde på sommerferie. Nye og vigtige arbejdsopgaver, der for en stund blev sat på pause for at føre kampen imod EU, kalder. Og jeg glæder mig til at høre gode forslag fra så mange i DFs bagland som muligt. For selvom det blev et ja ved afstemningen 1.juni, viste kampagnen, at vi virkelig har muskler, når vi står sammen. Den ånd håber jeg, vil brede sig i hele partiet hen over sommeren. Med venlig hilsen Morten Messerschmidt 