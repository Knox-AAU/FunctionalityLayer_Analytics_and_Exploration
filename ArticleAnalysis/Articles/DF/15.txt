Hvorfor skal Trine Bramsen skånes for at stå til ansvar for sine udtalelser?. Hver uge finder den såkaldte spørgetid sted i folketingssalen, hvor vi folketingsmedlemmer kan stille mundtlige spørgsmål til ministrene. Det er en god ting, men desværre ikke altid så effektivt, som man kunne ønske sig. I onsdags ville jeg så stille spørgsmål til Trine Bramsen. Hun er i dag transportminister, men især i sin tid som forsvarsminister har hun fremført mange tanker om forsvarsforbeholdet, som slet ikke harmonerer med, at regeringen i dag anbefaler, at vi fjerner det. Eksempelvis argumenterer både stats- og udenrigsministeren for, at Danmark får indflydelse i EU, hvis vi fjerner forbeholdet. Men det harmonerer dårligt med, at Trine Bramsen for blot halvandet år siden i en tv-debat med Jan E. Jørgensen fra Venstre slog fast, at man som dansk forsvarsminister faktisk allerede i dag sidder med omkring bordet i EU: ”det gør man faktisk som dansk forsvarsminister. Man sidder med omkring bordet”, sagde Trine Bramsen. Kort tid forinden havde Trine Bramsen været i samråd og var blevet spurgt, om Danmark kunne presses ind i militære EU-aktioner, hvis vi fjernede forsvarsforbeholdet. Her svarede hun: ”Jeg vil holde fast ved, at der vil være et politisk krav – og det vil jeg, fordi jeg jo har siddet med til møderne i kredsen – dem bliver man stadig inviteret til, selvom vi ikke er en del af forsvarssamarbejdet [..] Og jeg har jo hørt det pres, der er på landene i forhold til at stille med bidrag”. Jeg synes, at Trine Bramsen har argumenteret rigtig stærkt for, hvorfor det er en god ide at holde fast i forsvarsforbeholdet. Derfor ville jeg naturligvis også gerne spørge hende til det under spørgetiden i folketingssalen. Men paradoksalt fik jeg nej. Folketinget ville nemlig ikke acceptere, at jeg spurgte Trine Bramsen til noget, der ligger udenfor hendes nuværende ministerområde. Og nu er hun jo transportminister. Det blev hun 4. februar – blot en måned før regeringen sammen med Venstre, Konservative, SF og Radikale besluttede at udskrive en folkeafstemning. Det er da lidt tankevækkende. Og i virkeligheden er det en skam. Især fordi Trine Bramsen for bare et år siden sagde, at fordelene ved at holde fast i forsvarsforbeholdet er ”selvbestemmelsen og demokratiet”. Med andre ord, fortalte Trine Bramsen altså for blot et år siden, at en afskaffelse af forsvarsforbeholdet ville gå ud over vores demokrati. Burde det ikke være muligt at holde hende op på den slags i folketingssalen? Ikke hvis man spørger Folketingets formand, Henrik Dam Kristensen – der jo pudsigt nok kommer fra samme parti som Trine Bramsen. Men sådan er der sikkert så meget… Med venlig hilsen
Morten Messerschmidt 