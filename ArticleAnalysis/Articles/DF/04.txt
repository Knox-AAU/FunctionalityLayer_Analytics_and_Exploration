Årsmøde i Herning. Folketingsvalget er i fuld gang. Eller er det? Rundt om i landet ser vi statsministerens kontrafej på busser og reklamesøjler, og forleden kunne man opleve tv-debat mellem de tre statsministerkandidater. Alligevel har statsministeren ikke travlt med at trykke på valgknappen. Hvorfor mon? Måske skyldes det, at hun og regeringen ikke længere har et lydigt embedsapparat til at servicere sig, så snart valget er udskrevet? Men indtil da kan Mette Frederiksen køre land og rige tyndt i sin valgbus, mens ministerierne i København arbejder på højtryk for at levere politiske udspil. Ganske smart, ikke? Det er igen et klart billede af den magtfuldkommenhed, der oser ud af statsministeriet under denne regering. Igen et billede på, hvorfor det er så vigtigt med en ny regering – en ny retning for Danmark. I forrige uge lancerede Dansk Folkeparti fem hovedkrav til en ny, borgerlig statsminister. For os er det positivt, at der er to kandidater. Det giver os mulighed for at forhandle og sikre indflydelse, allerede inden en ny regering har sat sig i stolen. Den chance skal vi naturligvis gribe – og derfor har vi lanceret håndfaste udspil, som både Jakob Ellemann Jensen og Søren Pape Poulsen kan tygge på frem mod valgdagen. Vi vil have tørklædeforbud i folkeskoler og gymnasier, og vi vil have et fuldt og ægte stop for asylbehandling i Danmark. Den økonomiske krise kræver en hjælpende hånd til de mange danskere, der er ramt. Derfor skal elafgiften fjernes, fødevaremomsen halveres og den uretfærdige prisregulering på folkepension standses. En ny regering skal forpligtes på at levere den ældrelov, som statsministeren har varslet, men som aldrig er blevet til noget. Her skal der være klare garantier for vore seniorer og ældre, ligesom vi vil gennemføre ret til ”bedstes første sygedag”, så folk på arbejdsmarkedet – på linie med ”barns første sygedag” – kan holde en fridag, hvis man skal hjælpe et ældre familiemedlem til lægen, på hospital mv. I folkeskolen vil vi have nationale, obligatoriske undervisningsplaner, så vi sikrer, at børnene lærer noget. Og alle erhvervsskolerne skal have det længe ventede løft på 2.3 milliarder kroner, der passende kan finansieres ved at fjerne SUen på kandidatuddannelserne. Alt det – og ikke mindst krav til en mere åben, ærlig og demokratisk regeringsførelse – er, hvad Dansk Folkeparti allerede nu lægger for dagen. Men det bliver selvsagt ikke ved det. Jeg glæder mig nemlig til i den kommende weekend at mødes til årets møde – DFs årsmøde i Herning – hvor vi vanen tro samles for at drøfte vores politik, vores parti og sætte en bedre retning for Danmark. Alene det seneste halve år har budt på en stribe nye tiltag, som skal styrke vores parti. På linie med andre partier, er der oprettet en egentlig erhvervsforening, som skal sikre det gode samarbejde mellem vores parti og virksomheder landet over. I Dansk Folkeparti skal vi ikke alene være kendt for at ville den offentlige velfærd; vi er også et parti, der ved og forstår, hvor pengene kommer fra. Derfor skal vi have en klar vækst- og erhvervspolitik, og vi skal turde gå i dialog med virksomhederne – store som små. Derfor er jeg også glad for, at flere har takket ja til at deltage som gæster på vores årsmøde. Årsmødet bliver også stedet, hvor vi forhåbentligt tager hul på et nyt kapitel med en større hovedbestyrelse og en stærkere deltagelse fra lokalforeningerne. Det ser jeg utroligt meget frem til. Men selvom de nye vedtægter i mine øjne er et stort skridt i en rigtig retning, er det også klart, at ikke alles ønsker er blevet indfriet. Sådan må det være i en demokratisk proces, hvor der både gives og tages. Det betyder også, at vi hele tiden skal være parat til at justere og præcisere, så rammerne for vores organisation er de rigtige. Skulle årsmødet godtage de nye vedtægter, vil jeg derfor nedsætte en følgegruppe med centrale folk fra baglandet, der frem mod årsmødet 2023 skal vurdere, om der stadig er brug for justeringer. Jeg ved, at flere allerede har ytret ønske om at deltage i dette arbejde, og glæder mig over den idérigdom og energi, der lægges for dagen for at styrke vores parti – både politisk og organisatorisk. Endelig vil årsmødet naturligvis danne ramme om nye politisk tanker og udspil. Under den frie debat glæder jeg mig til at høre de tanker, der rører sig i vores bagland, ligesom jeg ikke mindst ser frem til at mødes med mange af jer igen for at høre om jeres oplevelser og erfaringer fra lokalafdelingerne. Dansk Folkeparti er og bliver et folkeligt parti. Og vi er et dansk parti. Derfor er det løfte, vi går ind i valgkampen med, også helt grundlæggende: Vi sætter danskerne først. I min beretning vil jeg sætte ord på, hvad det konkret betyder for vores politik og for danskerne, når de forhåbentligt snart skal sammensætte et nyt folketing. Med venlig hilsen Morten Messerschmidt 