Der er brug for en akut økonomisk hjælpepakke. Det er påske, men i år er det ikke alle børn, der kan se frem til det traditionelle påskeæg. For i rigtigt mange familier er pengene små. Alle mærker, hvordan krisen kradser. Derfor fremlægger Dansk Folkeparti i dag en akutpakke, der skal komme danskerne til økonomisk hjælp. Og det haster. Naturligvis kan intet sammenlignes med de uhyrligheder, Putin i disse uger gennemfører mod det ukrainske folk. Det er rædsomt igen at være vidne til massakrer på europæisk jord. Men krigen påvirker ikke bare i øst; også her i Danmark mærker vi, hvordan danskernes levevilkår ændres. Dag for dag bliver det dyrere at leve. Og det er med en nervøs følelse, at man fylder benzin på bilen, tænder for brødristeren, handler dagligvarer eller skruer radiatoren ned på halvt. For priserne stiger med faretruende hast. Og det udhuler danskernes rådighedsbeløb. I marts måned oplevede danskerne de største prisstigninger i 35 år. Nede i supermarkedet ser vi, at en liter mælk, som kostede 10 kroner i går, koster 11 kroner i dag. Stille og roligt går priserne op. Og det gælder næsten alle daglige fornødenheder – ikke mindst fødevarer og energipriserne, der er på himmelflugt. Rusland skal standses allerede i Ukraine, og det er dermed blevet ukrainernes ulykkelige skæbne at udkæmpe en blodig krig, mens vi, beskyttet af NATO, stadig kan nøjes med at føre økonomisk krig. Men økonomisk krig kræver også ofre, og i alle lande går den mest ud over borgere med de laveste indkomster. I Danmark vil en enlig pensionist i lejebolig opleve en nedgang i levestandarden på 4.000 kr. om året som følge af de stigende priser. En enlig førtidspensionist oplever samme nedgang, og en arbejderfamilie i lejebolig med to børn står til at miste hele 12.000 kr. Og mens familien Danmark må vende hver en krone i husholdningsbudgettet, bugner de offentlige kasser. I 2021 var der således et svimlende overskud på 58,7 mia. kr. på de offentlige finanser. Derfor sender Dansk Folkeparti nu et klart signal: der er akut brug for en ”solidarisk nødpakke”. Og vi fremlægger i dag 10 konkrete initiativer som en midlertidig, men nødvendig hjælpende hånd til de trængte danskere. Lad os gøre ældrechecken skattefri og hæve folkepensionen. Det vil være en kærkommen håndsrækning til de pensionister, som ikke kan tage en ekstra tørn på jobbet. Lad os forhøje befordringsfradraget og kørepengene. Og lad os gøre endnu mere for at hjælpe de danskere, der er hårdest ramt af de store el- og varmeregninger. Ja, det er dyrt. Men vi har pengene. Så hvorfor ikke netop nu give danskerne en ekstraordinær håndsrækning? Hvorfor vente? Skylder vi ikke danskerne ro om deres økonomi og sikkerhed for, at man kan holde sine budgetter, kan betale både husleje og varmeregning. For mig som formand for Dansk Folkeparti er der ingen tvivl. Dette er ikke en mulighed. Det er en pligt. Danmark har ikke kun de højeste elafgifter i Europa, vi har også den højeste moms på fødevarer i Europa. I Sverige udgør momsen på fødevarer 12 procent, mens den i Tyskland er helt nede på syv procent. I en situation, hvor inflationen tordner derudad, er det oplagt, at vi også kigger på en nedsættelse af momsen på basale fødevarer. Det er trods alt dagligdagsfornødenhederne, der udgør det største pres på husholdningsbudgettet. Mange af vores ældre og syge medborgere er afhængige af livsvigtig medicin. Dyr medicin. Lad os øge tilskuddet til medicin og give en håndsrækning til nogle af dem, som har det sværest for tiden. Siden Dansk Folkeparti fik indført ældrechecken i 2003, har den udgjort en hjørnesten i den værdige alderdom. Ældrechecken er forbeholdt de ældre, der har allermindst. Derfor giver det ingen mening, at ældrechecken er skattepligtig. Og da slet ikke nu, hvor prisstigningerne udhuler de ældres økonomi. Lad os gøre ældrechecken skattefri – hellere i dag end i morgen. Udspillet kan ses i sin helhed her: https://danskfolkeparti.dk/medie/Hastepakke.pdf Der er masser vi kan gøre. Men det haster. Rigtig god påske. Med venlig hilsen Morten Messerschmidt 