Tryk nu på den knap, Mette!. Kære venner. Jeg ved godt, at det her bliver en anelse langt. Der sker bare så meget spændende i og omkring Dansk Folkeparti, som jeg gerne vil fortælle jer om. Og alle ved, at folketingsvalget er nært forestående. Vi venter bare på, at Mette Frederiksen giver os en dato – eller lader sig stemme ned, når Folketinget åbner 4.oktober. I Dansk Folkeparti er vi mere end klar til valg. De seneste måneder budt på reel politikudvikling. Ovenpå en hård tid, hvor vi er blevet bekriget indefra af folk, vi troede, var DFere i hjertet, har vi haft en tid med ro. Og det har udmøntet sig i reelle politiske udspil, som pressen faktisk tager til sig og fortæller om. Det er godt. Jeg er ikke i tvivl om, at vælgerne nok skal vende tilbage til Dansk Folkeparti. Men det bliver først, når vi igen er kendt for vores politik; ikke for intern uro. Og den gode nyhed er, at vi siden sommergruppemødet har leveret gedigne politiske udspil til gavn for danskerne. Faktisk har jeg netop været på TV2 News for at præsentere vort nye forslag om, at ingen danskere skal tvinges til at arbejde, når de er fyldt 70 år. Markant udlændingeudspil er på trapperne. I sidste uge præsenterede en kommission sine første anbefalinger, som blandt andet indeholder et forbud mod at gå med tørklæde i folkeskolen. Dansk Folkepartis insisterende kamp i årtier for et tørklædeforbud vinder indpas. Udlændingepolitik handler nemlig ikke alene om, hvorvidt folk har et arbejde og overholder loven. Grundlæggende handler det om at have Danmark i hjertet. At dele et fællesskab forankret i kultur, sprog, historie og arv. Så når medier, politiske kommentatorer og andre partier ihærdigt forsøger at tegne et billede af, at udlændingepolitikken er død, tager de grueligt FEJL. Vi vil ikke finde os i, at muslimsk masseindvandring trænger danskheden i baggrunden med utryghed og kriminalitet til følge. For Dansk Folkeparti er udlændingepolitikken hjerteblod. Danske værdier og dansk kultur har forrang. Vi sætter danskerne først. Muslimsk hovedbeklædning og alle andre muslimske symboler bør forbydes på alle offentlige institutioner. Kriminelle udlændinge skal udvises. Og der skal ikke være områder i Danmark, hvor lovløshed og muslimsk dominanskultur skaber utryghed. Områder, hvor unge kvinder er jaget vildt og hvor ældre ikke tør bevæge sig ud efter mørkets frembrud. Det skal vi have gjort op med. Som et led i vores politikudvikling arbejder vi derfor i øjeblikket på et nyt og markant udlændingeudspil, som vi vil offentliggøre i løbet af kort tid. Tryghed – også i privatøkonomien Men tryghed handler i høj grad også om økonomi. At man ved, hvad man har at gøre med. I marts måned oplevede danskerne de største prisstigninger i 35 år. Krigen i Ukraine og den stigende inflation har gjort det dyrt at være dansker – særligt, hvis man som pensionist ikke har megen luft i budgettet. Dansk Folkeparti problematiserede som de første helt tilbage i april, at den socialdemokratiske regering intet foretog sig. Nu er vi slutningen af august. Det er på høje tid at sænke benzin- og dieselafgifterne. Det kan ikke være rigtigt, at staten skal skumme fløden, imens danskerne skal vende hver en krone. Det samme gælder elafgiften. Og endeligt bør momsen på fødevarer sænkes. Det er trods alt dagligdagsfornødenhederne, der udgør det største pres på husholdningsbudgettet. Sundhed, handicappede og ældre i fokus.
Dansk Folkeparti vil overflytte handicapområdet fra kommunerne til regionerne. I mere end hver tredje klagesag på området findes der fejl i kommunernes administration. Vi foreslår derfor, at det fremover er regionerne, der får ansvaret for at træffe afgørelser om hjælp og støtte til mennesker med handicap. Og så skal sundhedsbehandlingen ved akut sygdom forbedres – særligt udenfor byerne. F.eks. når 4 ud af 5 udrykninger frem inden for 10 minutter i Hovedstaden, mens tallet tilsvarende kun er 3 ud af 5 for Nordjylland. Det kan i sidste ende koste menneskeliv. Derfor vil vi sikre bedre og hurtigere hjælp i alle dele af landet. Også ensomhed er en væsentlig, men overset sundhedspolitisk udfordring og en trussel mod den mentale sundhed. Dansk Folkeparti vil derfor oprette ensomhedsambassadører i alle landets kommuner. Ambassadørernes rolle skal både være at forebygge ensomhed, så færre bliver ensomme, men også at hjælpe mennesker ud af ensomheden. I sin nytårstale foreslog Mette Frederiksen en ældrelov. Den venter vi stadig på. Men i Dansk Folkeparti venter vi ikke bare – vi handler. Derfor foreslår vi faste hjemmehjælpere i ældreplejen, så ældre mødes af de samme, få hjemmehjælpere. Det skaber større tryghed for den ældre og forbedrer kvaliteten af den pleje, der gives, når hjælperne kender borgeren. Helt generelt vil vi vil øge serviceniveauet i kommunerne og forbedre ældrevelfærden. Bl.a. vil Dansk Folkeparti sikre de ældres ret til et dagligt bad og til ugentlig rengøring. Derudover ønsker Dansk Folkeparti én times ældrepleje om måneden til fri disponering, hvorved der skal være mulighed for uddelegering til det private eller de pårørende. Retspolitik.
Også på det retspolitiske område går Dansk Folkeparti forrest. Vi vil sikre, at politiet alle fornødne efterforskningsværktøjer – eksempelvis genetisk slægtsforskning, som er det næste kriminaltekniske nybrud i rækken af efterforskningsmuligheder på linje med fingeraftryk og DNA. Derudover vil vi nedbringe de lange sagsbehandlingstider ved domstolene, som har betydning for tilliden til retssystemet, retssikkerheden og kan føre til strafrabat. Derfor skal der fokus på rekruttering til politiet, domstolene og kriminalforsorgen. Og som noget helt centralt foreslår vi at øge antallet af fængselspladser i udlandet, så man som udlænding kan afsone sin straf der. Dette skal afbøde pladsmanglen og dominanskulturen fra indvandrere i de danske fængsler. Mere vil komme.
Dette er blot nogle af de udspil, som Dansk Folkeparti de seneste uger har præsenteret. Og der vil komme mere. Langt mere. På både udlændingeområdet, som naturligvis er helt centralt, men også i forhold til både sundhed og ældre, hvor vi blandt andet vil gøre op med den urimelige diskriminering på boligmarkedet samt sikre den ældrelov med håndfaste garantier, som statsministeren har lovet – men ikke leveret. Med andre ord er vi mere end klar til at tage kampen. Vi lader os ikke skræmme af dystre meningsmålinger eller kæphøje journalister. Tværtimod så ved vi, at modgang gør stærk. DF er nemlig født i modgang. Det slår os ikke ud. Det giver os kun gejst og mod til at kæmpe endnu hårdere. Så se nu at trykke på den knap, Mette. Med venlig hilsen,
Morten Messerschmidt 