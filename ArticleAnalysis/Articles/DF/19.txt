Mortens ugebrev: Har regeringen givet op?. Har regeringen givet op? I folketingsvalgkampen spillede Udrejsecenter Kærshovedgård en central rolle. For hvad ville socialdemokratiet egentlig gøre ved de udvisningsdømte udlændinge? Vi vidste, at de ville aflive tanken om den ”øde ø” ved navn Lindholm; men hvad var egentlig så deres alternativ for de kriminelle og udvisningsdømte udlændinge, som Danmark desværre ikke umiddelbart kan slippe af med? I dag kom måske en del af svaret – et nedslående svar. Det lyder nemlig: ingenting! Naboerne til Udrejsecenter Kærshovedgård har nemlig fået brev fra Mette Frederiksen med tilbud om at sælge deres ejendom til staten eller at modtage en pose penge på op mod 150.000 kroner skattefrit. Først havde regeringen planer om Langeland, hvor man højhelligt skrev, at ”indkvartering på Holmegaard er billigere end den tidligere regerings forslag med øen Lindholm i Vordingborg kommune. Faktisk forventer vi at kunne indkvartere en udlænding på Holmegaard for den halve pris af, hvad det ville koste på Lindholm”. Men det blev som bekendt ikke til noget. Og nu – ja nu lader det åbenlyst til, at man helt har givet op og hellere bare betaler sig fra det over for de hårdt belastede naboer. Det er selvsagt helt uacceptabelt. Både for beboerne ved Ikast-Brande, der så også fremover må tåle at huse folk som somalieren, der ville dræbe Kurt Westergaard med en økse. Men grundlæggende for alle os danskere, der fremover skal trækkes med at være en nation, hvor endog hærdede voldskriminelle ikke kan hjemvises til deres eget land. Og hvor vi end ikke tør gøre det eneste rigtige – nemlig som Karen Jespersen i sin tid foreslog: send dem til en øde ø. Øde øer har vi nok af i Danmark – for slet ikke at tale om andre øde dele af rigsfællesskabet, hvor mellemøstligt pak nok kunne isoleres uden naboer, der skal spises af med en pose penge fra Mette Frederiksen som undskyldning for ikke at kunne løse problemet. Men det vil regeringen ikke. Det strider nemlig imod de hellige, internationale forpligtelser, Danmark i sin tid har sagt ja til. Og det rejser igen det helt grundlæggende spørgsmål om, hvad Danmark egentlig får ud af de mange konventioner, som vi igennem årene har skrevet under på – og som tilsyneladende mest er til gavn for ikke-integrerbare og uønskede udlændinge? Spørger man de andre partier på Christiansborg, får vi at vide, at det handler om en international retsorden, Danmark som et lille land har stor gavn af. Og det er jo sandt nok – der er masser af internationale aftaler om alt fra skibsfart til frihandel, som Danmark (og en hel del andre lande) har åbenlyse interesser i. Men derfra og så til disse konventioner, der alle som én i dag bliver brugt som undskyldning for ikke at gøre livet surt for de udlændinge, der mest af alt kan finde ud af at gøre livet surt for danskerne – hvad skal vi egentlig med dem? Ja, stod det til Dansk Folkeparti skulle vi ud af dem. Selvfølgelig skal vi ikke kriminelle udlændinge, der ved vold, terror, indbrud eller chikane har vist sig så utaknemmelige over for danskerne, at de er endt på Kærshovedgaard. Vi skylder dem ganske enkelt ingenting! Og det skal vi sige klart – frem for som socialdemokratiet at tro, vi kan bestikke naboerne til tavshed med en check. Det er som om, regeringen har givet fuldstændig op overfor at løse problemet. Men det understreger vel egentlig blot, hvad den helt oplagte løsning så er: en ny regering! Med venlig hilsen Morten Messerschmidt 