Vi SKAL hjælpe Moria-lejrens forældreløse børn. Moria-lejren på den græske ø Lesbos er blevet et symbol på Europas forfejlede flygtningepolitik. Alt for mange mennesker har været stuvet sammen under kummerlige forhold, og nu er lejren brændt ned oveni, at coronavirus er begyndt at sprede sig blandt flygtningene. SF vil, sammen med Enhedslisten og Radikale Venstre, i første omgang have regeringen til at tage imod 300 uledsagede flygtningebørn fra Moria-lejren. Det er altså de mest udsatte børn, vi snakker om. Børnene er flygtet fra krig, traumatiserede af menneskesmuglingen, har mistet deres forældre, set effekterne af corona og er blevet udsat for misbrug. Nu er lejren brændt ned. 10 europæiske lande har sagt ja til at hjælpe børnene. Danmark er ikke et af dem. Det kan vi ikke være bekendt. Pia Olsen Dyhr Danmark har afsat penge til at tage imod 500 kvoteflygtninge i 2020, men udlændingeministeren meldte tidligere i år, at man indtil videre kun ville tage imod 200. Der er altså ubrugte penge afsat, som vi nu ønsker at bruge på Moria-lejrens uledsagede flygtningebørn. LÆS MERE 