Der skal være færre elever i klasserne. De seneste 10 år er der sket en stigning i antallet af klasser i folkeskolen, hvor der er mere end 24 elever. Det betyder, at det nu er mere end hver fjerde elev, der går i en klasse med mindst 25 elever. Samtidig er den gennemsnitlige klassestørrelse steget. Derfor skal klasseloftet sænkes, så der højst må være 24 elever i en folkeskoleklasse. I dag må der være 28 elever i en klasse. Forslaget er et centralt krav fra SF til de kommende finanslovsforhandlinger. – Mens krav til lærere og elever er steget, er klasserne vokset. Det hænger jo slet ikke sammen. Derfor er det på tide, at vi erkender, at hvis vi skal skabe en skole med trivsel og faglighed, så skal vi gøre klasserne mindre og sænke klasseloftet, siger Jacob Mark, undervisningsordfører for SF. – Under coronanedlukningen har vi igen og igen hørt, hvor stor en forskel det gør for eleverne, når der er mere ro og overskud i klasserne. Lad os nu sænke klasseloftet, så det ikke bliver en særtilstand, at der altid er tid til at få en hånd med læsetræningen eller regnestykkerne, siger Jacob Mark. – Hvis vi ikke gør noget for at få færre elever i klasserne, er jeg bange for, at flere børn falder igennem, fordi lærerne og pædagogerne ikke har tid til at give dem den fornødne hjælp, siger Jacob Mark. Ifølge tal fra Danmarks Statistik går 18,2 procent af de danske elever på fri- eller privatskole. Det er en stigning fra 17,7 procent i 2016. Det er en bekymrende tendens, mener Jacob Mark. – Vi kan ikke have, at forældre overvejer privatskolerne fremfor folkeskolen, fordi folkeskoleklasserne lige så langsomt bliver mere og mere fyldte. Alle børn skal have god undervisning uanset forældrenes pengepung, siger Jacob Mark. 