SF: Udpeg en minister med ansvar for børn og unges trivsel. SF vil give børnene en central stemme i en ny regering ved at oprette en ministerpost med fokus på børn og unges mentale trivsel. Hvert sjette barn under ti år lider af mentale helbredsproblemer, og på blot ti år er antallet af børn og unge, der er i psykiatrisk behandling, steget med 49 procent.  Bekæmpelse af børn og unges mistrivsel er et af de 16 forhandlingskrav til et kommende rødt og grønt regeringsgrundlag, som SF præsenterer from mod et kommende valg. “Det er en alarmerende udvikling, som ikke bare rammer familierne, men hele vores samfund lige i hjertekulen. SF vil have et grundlæggende kursskifte. En ny regering skal tage mental sundhed langt mere alvorligt, end vi gør i dag,” siger SF’s børneordfører Jacob Mark. Børnene selv, fagfolk og organisationer skal inddrages i arbejdet med at finde løsninger.  SF stiller samtidig krav om, at der udarbejdes et ambitiøst regeringsgrundlag, som ministeren kan arbejde efter, og at ministeriet skal være repræsenteret i regeringens interne regeringsudvalg, der koordinerer hele regeringens arbejde. Det skal være med til at give ministeriet magten og musklerne til at skabe reel handling i forhold til børn og unges mistrivsel.  Mistrivsel må aldrig blive det enkelte barns skyld. Forklaringen skal findes i den måde, vi har skruet vores samfund sammen på, og derfor er det også en politisk opgave at løse det. Det kræver den tyngde og de muskler, som en minister har, siger Jacob Mark. 