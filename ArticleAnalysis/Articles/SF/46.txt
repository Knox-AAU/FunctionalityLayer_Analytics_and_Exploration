Sofie Linde modtager SF’s ligestillingspris. SF’s ligestillingspris, Ebba Strange-prisen, går i år til Sofie Linde for hendes rolle i Metoo-debatten. – Sofie Linde holdt sidste år en feministisk tale, der sendte chokbølger gennem Danmark. Med sit vidnesbyrd stillede hun sig i spidsen for en bevægelse, som voksede og blev ikke bare hendes, men alle kvinders kamp, siger SF-formand Pia Olsen Dyhr. Ebba Strange-prisen er opkaldt efter SF’s tidligere folketingsmedlem Ebba Strange, som var den længst siddende kvindelige gruppeformand i Folketinget og en engageret kvindeforkæmper. Ebba Strange-prisen uddeles for andet år i træk til SF’s landsmøde, og vinderen er udvalgt af en priskomité bestående af Pia Olsen Dyhr, Anne Grethe Holmsgaard, Pernille Vigsø Bagge, Geeti Amiri og Carl Valentin. – Ebba Strange var en kvinde, som gik foran i kvindekampen og skubbede grænserne i ligestillingsdebatten. Hun samlede folk omkring sig, og hun kæmpede imod regler og strukturer, som holdt kvinder tilbage, siger Pia Olsen Dyhr: – Sofie Linde har noget mod, noget skrøbelighed og noget fandenivoldskhed, som Ebba Strange ville have beundret. Derfor skal Sofie Linde have Ebba Strange-prisen for sin rolle i ligestillingsdebatten. Sofie Linde er en dansk tv-vært, skuespiller og forfatter. Hendes tale til Zulu Comedy Awards i august 2020 satte debatten om sexisme på dagsordenen med stor effekt. 