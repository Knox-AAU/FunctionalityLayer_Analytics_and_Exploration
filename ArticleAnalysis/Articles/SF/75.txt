Nu skal de værste giftgrunde renses. Folketinget skal afsætte penge til oprydningen af de værste giftgrunde nu. Det bliver et hovedkrav til de kommende finanslovsforhandlinger for SF.  – Generationers kamp mod giftgrunde skal stoppe her. Vi skal finde pengene til oprydning af de store giftgrunde, og det bliver et hovedkrav for SF til finanslovsforhandlingerne, siger Pia Olsen Dyhr, formand for SF SF vil afsætte 750 millioner kroner over tre år. De dækker førte fase af den oprydning, som Danske Regioner har lagt en prioriteret plan for, og som strækker over flere år. I foråret 2022 skal der laves en plan for resten af oprydningen. – Den her gang skal vi rydde helt op. Vi skal ikke nøjes med discountløsninger, som endnu engang sender problemerne videre til næste generation. Vi skal afsætte alle de ressourcer, som Regionerne beder om, så vi kan komme helt til bunds, siger Pia Olsen Dyhr, formand for SF Oprensning af giftgrunde kan også blive et solidt grønt skridt ud af Coronakrisen. – Der er både arbejdspladser og permanente løsninger på nogle af vores værste forureningsskandaler i den her opgave. Overalt i verden er der problemer med gamle giftdepoter. Løsningerne på dem er udviklede i Danmark, og de kan eksporteres. Det skal vi bare i gang med, siger Pia Olsen Dyhr, formand for SF Regeringen og støttepartierne skrev ind i forståelsespapiret, at generationsforureningerne skulle ryddes op. I foråret fremlagde Danske Regioner en prioriteret plan for oprydningen. Og lige før sommer fik SF og Venstre et enigt folketing til at pålægge regeringen, at arbejdet skulle sættes i gang hurtigst muligt – en aftale som regeringen bakkede op om. – SF har kæmpet i årtier for at få ryddet op. I år har vi sort på hvidt en klar aftale i et enigt folketing om, at vi skal rydde op. Nu skal vi sætte penge af til det. Det vil vi holde dem fast på, siger Pia Olsen Dyhr. 