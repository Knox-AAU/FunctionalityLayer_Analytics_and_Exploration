Sara Omar modtager SF’s ligestillingspris. SF’s nye ligestillingspris, Ebba Strange-prisen, går til forfatter Sara Omar. Hun har gennem sit forfatterskab og deltagelse i den offentlige debat sat fokus på kvinders rettigheder. “Hun er klog, stærk og meget inspirerende, og har de sidste år vist en urokkelig insisteren på kvinders ret til egen krop, uddannelse, ægtefælle, økonomi og liv.” siger Pia Olsen Dyhr, der er med i priskomitéen. ”Hun har kompromisløst skildret nogle strukturer og miljøer, som de færreste af os kender til og har på den måde sat etniske minoritetskvinders frihedskamp på dagsordenen. Det vil vi gerne anerkende, og det er derfor, vi er glade for at tildele hende denne første Ebba Strange-pris” Sara Omar er kurdiskfødt forfatter, der siden 2001 har boet i Danmark. Hun har udgivet to romaner, hvor hun beretter om vold, social kontrol og stigmatisering af kvinder med udgangspunkt i sit eget liv og i de skæbner, hun har mødt i forbindelse med sit frivillige arbejde med udsatte kvinder og børn. ”Det er så vigtigt, at vi har ildsjæle, der tør at stå frem og påpege uretfærdigheder, når de oplever dem. Ellers ændrer det sig aldrig, ” siger Pia Olsen Dyhr. Om prismodtagelsen siger Sara Omar: ”Jeg er beæret og meget stolt over at modtage Ebba Strange-prisen. Jeg beundrer Ebba Stranges engagement og store arbejde for ligestilling. Jeg er også glad for, at denne pris overhovedet er oprettet, så Ebba Strange kan få fortjent anerkendelse, og så jeg og andre fremover kan få opbakning og støtte i vores kamp for kvinder og børns rettigheder, ” siger Sara Omar. Ebba Stange-prisen er opkaldt efter tidligere folketingsmedlem for SF Ebba Strange, som var den første kvindelige gruppeformand i folketinget. Vinderen er udvalgt af en priskomité bestående af Pia Olsen Dyhr, Anne Grethe Holmsgaard, Pernille Vigsø Bagge, Geeti Amiri og Carl Valentin. 