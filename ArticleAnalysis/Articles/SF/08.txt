SF vil fjerne gasafgiften over vinteren. Krisen kommer til at koste Danmark og alle borgere dyrt, men nogle rammes meget hårdere end andre. Det gælder særligt de danskere, der opvarmer via gas. Derfor foreslår SF, at afgiften på gas helt nulstilles i fyringssæsonen. ”Når temperaturen falder, og vi går de koldere måneder i møde, bliver vi nødt til at hjælpe de danskere, hvor opvarmningen bliver dyrest. Det vil det gøre, de steder, hvor gas desværre stadig er opvarmningskilde, og det ikke er de menneskers skyld, at der nu er knaphed på gas og priserne eksploderer,” siger Pia Olsen Dyhr. En fjernelse af afgiften vil betyde 4.000-6.000 kr. til husstanden alt efter boligens forbrug. ”Det holder ikke folk skadesfri, det kan vi ikke i de her tider, men det vil kunne hjælpe med en bid af regningen over vinteren. Der er det ikke nok, at vi har sænket elagiften, der højst giver folk omkring ca. 330 kr. om måneden, eller at folk kan udskyde deres regning over de kommende år, når den er så høj, som den er,” siger Pia Olsen Dyhr. Forslaget om en nulstilling af gasafgiften skal hænge tæt sammen med omstilling fra gas til varmepumpe eller fjernvarme, hvor der løbende skal sikres de nødvendige ressourcer i puljer og lånemuligheder til det. Økonomi  SF’s bedste bud er, at det vil koste ca. 2 mia. kr. at nulstille gasafgiften i fyringssæsonen 2022-23. Der er usikkerhed dels på, hvor stor del af forbruget der ligger i fyringssæsonen (det er formentlig 75-85%), dels hvor stort tilbageløbet er. De 2 mia. kr. kan finansieres af en særskat på Mærsk og rederier, der har tjent overnormale profitter.   