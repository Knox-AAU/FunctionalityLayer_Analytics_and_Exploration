Minimumsnormeringer skal i mål før tid. Minimumsnormeringer i børnehaver og vuggestuer skal sikres et år hurtigere, end det allerede er aftalt. SF vil allerede på den kommende finanslov sikre, at der hurtigere kommer flere voksne ud til børnene i vuggestuer og børnehaver. – Det bliver et hovedkrav for SF, at vi får minimumsnormeringer i hele landet hurtigere end planlagt. Aftalen om minimumsnormeringer var et stort skridt, men der er lang tid til 2025. Derfor siger vi nu klart og tydeligt. Lad os få flere hænder ud til leg og trøst hurtigere. Det koster selvfølgelig penge, men det er den bedste investering, vi overhovedet kan foretage os, siger Pia Olsen Dyhr. – Regeringen kommer til at mærke endnu en gang, at det her er hjerteblod for SF. Vi vil have flere voksne i daginstitutionerne, og det kan kun gå for langsomt, siger Pia Olsen Dyhr. SF vil afsætte 200 millioner ekstra om året frem mod 2024. På den måde kan vi komme et år forud for planen og løbende få endnu flere pædagoger og medhjælpere ud i institutionerne. Det betyder, at der allerede næste år vil ske et mærkbart ryk i antallet af voksne i daginstitutionerne, og at vi når målet i 2024 i stedet for 2025. Det er som bekendt, at der højst må være tre børn per voksen i vuggestuerne og seks i børnehaverne. – Vi ved, hvad det betyder, at der er ro på og tid til leg, hygge og til at se de børn, der har brug for lidt ekstra kontakt. Under coronakrisen tror jeg, det er blevet tydeligt for alle. Vores børn trives langt bedre i mindre grupper og med voksne, som har tid til at være nærværende og give den omsorg og tryghed, de har brug for, siger Pia Olsen Dyhr. Der vil nogle steder i landet være udfordringer med at finde nok pædagoger, assistenter og medhjælpere. Det er vi opmærksomme på. Men langt de fleste steder vil det være realistisk at sætte tempoet i vejret og ansætte flere. Forslaget vil samtidig være med til at stimulere økonomien og nedbringe arbejdsløsheden efter coronakrisen. 