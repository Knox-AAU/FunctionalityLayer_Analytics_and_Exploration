SF vil have minimumsnormeringer i alle institutioner . SF mener, der skal afsættes knap en halv milliard til at sikre minimumsnormeringer i hver eneste vuggestue og børnehave. Tal fra Danmarks Statistik viser, at der i 2021 kom 1.800 flere voksne i daginstitutionerne, og at normeringerne er forbedret i landets børnehaver, men for SF er det ikke nok. “Det går fremad med normeringer i landets børnehaver og vuggestuer, men det er ikke sikkert, at alle børn og deres forældre rent faktisk møder flere voksne, når de hver dag afleveres og hentes i børnehaven og vuggestuen. Det har vi en forpligtigelse til at sikre – for alle de småbørnsforældre, der gik og går på gaden for at sikre flere voksne i vuggestuer og børnehaver,” siger Pia Olsen Dyhr. SF vil derfor nu sørge for, at alle i hele landet får gavn af loven om minimumsnormeringer og oplever flere voksne. Partiet vil finde 400 mio. kr. i råderummet til normeringer i børnehøjde og altså helt ned på institutionsniveau i hver enkelt børnehave og vuggestue. At det ikke nødvendigvis sker i dag, skyldes loven om minimumsnormeringerne. Hvor 1 voksen til 6 børn i børnehaven og 1 voksen til 3 børn i vuggestuen er fastsat og udregnes på kommuneniveau som et gennemsnit. Man vil altså kunne opleve, at nogle børnehaver har en bedre normering, mens andre har en dårligere med færre voksne. ”For de børn, der har brug ekstra eller særlig støtte, er det ekstremt vigtigt med flere voksne, men det bør altid være en støtte udover minimumsnormeringer, så pædagogerne ikke flyttes fra institution til institution, men der ansættes nye voksne,” siger Pia Olsen Dyhr. Partiet har som et centralt krav blandt de 16 forhandlingskrav, at ’Minimumsnormeringerne skal bevares og udbygges i børnehøjde’. 