Nu kommer grønne biler ud i overhalingsbanen. ”Vi skal have de grønne biler ud i overhalingsbanen, og nu tager vi det første vigtige skridt,” siger SF’s formand Pia Olsen Dyhr, om ny aftale om omstilling af vejtransporten, som gør det billigere at køre grønt og dyrere at køre sort. ”Fremtiden er grøn, så det bør vores biles selvfølgelig også være. Derfor er det på tide, at vi nu gør elbilerne til det billige valg, og sørger for, at de store sorte benzinslugere løfter lidt mere af regningen. Små børn i dag drømmer ikke længere om en Ferrari eller en BMW. De drømmer om en Tesla eller en af de andre elbiler, der er på markedet. Den grønne omstilling er i gang. Vi skal sørge for at følge med herinde fra Christiansborg og ikke hænge for hårdt i bremsen,” siger Pia Olsen Dyhr. Pia Olsen Dyhr er glad for, at det er lykkes at gøre aftalen markant grønnere end regeringens første udkast. ”Jeg er glad for, at et lykkedes os, at gøre aftalen dobbelt så ambitiøs som det temmelig forkølede udspil, som Socialdemokratiet lagde på bordet tidligere på året. Vi er heldigvis kommet op på langt flere elbiler og grønnere brændstof, så aftalen nu reelt bidrager til omstillingen og batter i det store klimaregnskab.” SF havde gerne sikret endnu flere grønne biler, men det mest afgørende er CO2-reduktionerne, som er blevet fordoblet med aftalen i forhold til regeringens udspil. ”SF går stadig efter et stop for benzin- og dieselbiler, for der er ikke nogen vej udenom at male hele bilparken grøn. Men vi kommer et godt første skridt med denne her aftale, hvor vi viser, at vi kan lave en ambitiøs og realistisk aftale, så det ikke bare bliver ved visioner og grønne skåltaler,” siger hun. SF glæder sig også over, at aftalen sikrer et udviklingsforsøg med roadpricing, og at vi får flere penge til cyklisme og ladestandere. 