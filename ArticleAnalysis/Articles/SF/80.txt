De unge skal ikke bagerst i jobkøen igen. Der er brug for at tage alle midler i brug for at sikre, at de unge ikke ryger bagerst i jobkøen under en potentiel økonomisk krise. Derfor har SF en række forslag, som skal sikre flere praktikpladser, studiejob og studiepladser samt mere hjælp til nyuddannede. Arbejdsløsheden er allerede steget markant på blot få måneder. Når hjælpepakkerne udfases, risikerer det især at ramme de unge. Det vil være en katastrofe i en tid, hvor vi står til at mangle faglærte, der kan hjælpe med den grønne omstilling, og nyuddannede, som kan styrke velfærden. Vi har et kæmpe ansvar for, at de unge kommer godt igennem krisen. Hvis vi ikke gør noget markant nu, risikerer vi at tabe en hele ungdomsårgange på gulvet. Det vil både være synd for de unge og for os andre, siger Pia Olsen Dyhr, formand for SF. Hun roser, at regeringen sætter milliarder af til at sørge for lærepladser, men der kan gøres mere fra statens side for at sikre unge en tryg fremtid på arbejdsmarkedet, og det skal sikres i forhandlingerne om genopretning af dansk økonomi. 