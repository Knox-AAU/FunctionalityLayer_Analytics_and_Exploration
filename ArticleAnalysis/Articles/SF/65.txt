Finansloven er en rød og grøn julegave til store og små. Danmark har fået en rød og grøn finanslov med et nødvendigt løft af velfærden og et boost til den grønne omstilling. Det glæder SF’s formand Pia Olsen Dyhr. – Vi vandt valget på et historisk grønt mandat, og med en tydelig besked om at velfærden skal genopbygges. Nu sender vi flere hænder ud i børnehaver og vuggestuer, på plejehjem og i ældreplejen, til de studerende på ungdomsuddannelser. Samtidig skaber vi grønne jobs og sætter gang i nogle af de store tunge grønne projekter i en stor grøn kickstart, siger Pia Olsen Dyhr. Aftalen sikrer, at minimumsnormeringerne når i mål hurtigere, de unge får gratis psykologhjælp, vi rydder op i de største generationsforureninger og vi får mere vild natur. Det er bare nogle af de SF-mærkesager, der nu bliver til virkelighed. – Vi har kæmpet i flere år for at sikre gratis psykologhjælp til unge. Nu gør vi det. Det er så vigtigt, at unge med angst eller depression får hjælp til at komme godt videre. Nu kan de endelig komme til psykolog, selvom de ikke selv kan betale, siger Pia Olsen Dyhr. Generationsforureningerne har SF kæmpet for at rense siden halvfjerdserne og firserne. Nu kommer vi endelig i gang med de allerværste giftgrunde. Det gælder blandt andet Høfde 42, Kærgård Klitplantage, Cheminova-grunden, Grindstedværket og Himmark Strand. – Jeg er så stolt af alle de ildsjæle, der har arbejdet i årtier sammen med os uden at miste håbet. Nu fjerner vi endelig nogle af de værste bomber under vores natur og miljø. Det er fortidens synder, som endelig bliver fjernet, og jeg ved, det er en kæmpe lettelse for rigtig mange mennesker, siger Pia Olsen Dyhr. Hun glæder sig også over, at finansloven blandt andet sikrer flere penge til ældreplejen, styrker ungdomsuddannelserne og sikrer borgerrådgivere til mennesker med handicap og andre som kommer i klemme i systemet. 