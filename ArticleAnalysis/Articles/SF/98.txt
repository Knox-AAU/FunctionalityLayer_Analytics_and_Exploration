Halv milliard til børnene vender mange års besparelser. Den første halve milliard af pengene til minimumsnormeringer skal nu veksles til pædagogisk personale i børnehaver og vuggestuer. Det er et vigtigt første skridt, og det glæder SF’s børneordfører Jacob Mark, at der er landet en aftale, som allerede i år vil betyde flere voksne til vores børn. ”Vi er ikke i mål med minimumsnormeringer, men der kommer flere voksne til børn i vuggestuer og børnehaver. Mere tid til leg, omsorg og trøst. Endelig kommer børnefamilier og forældrebevægelse til at mærke, at deres kamp virker,” siger Jacob Mark. Han hæfter sig ved, at en opgørelse fra BUPL i november viste, at hver fjerde kommune sparer på daginstitutionerne i år. ”Millionerne skal bruges på børn og ikke på at lappe spareplaner. Vi kræver dokumentation for, at pengene rent faktisk bliver brugt på mere pædagogisk personale, så vi kommer tættere på målet om 1 voksen til 3 børn i vuggestuen og 1 voksen til 6 børn i børnehaven”, siger Jacob Mark. Det har været afgørende, at pengene kommer hurtigt ud til kommunerne, men det må ikke betyde, at uddannelsesniveauet falder. ”Vi har i aftalen sikret, at kommunerne ikke ansætter en masse ufaglært personale, men uddannet pædagogisk personale, som vi ved er så vigtigt for at løfte kvaliteten i daginstitutionerne”, siger Jacob Mark. 