Børn, klima og velfærd: SF er klar med finanslovsforslag. Der er brug for at investere i velfærden og i den grønne omstilling, samtidig med at vi styrker økonomien og sundhedsvæsenet i coronakrisen. SF’s forslag til en finanslov er præget af coronakrisen, som kræver, at vi styrker økonomien og ruster samfundet til den næste krise. Samtidig skal vi både håndtere klimakrisen og styrke velfærden. – Vi skal investere os ud af krisen og styrke velfærden og den grønne omstilling. Det vil skabe masser af arbejdspladser, og det vil give tryghed i hverdagen for vores børn, ældre og mange flere. Det er der brug for, særligt i den her tid, siger Pia Olsen Dyhr, formand for SF. En hurtigere indfasning af minimumsnormeringer vil være godt for børnene, men det vil også sikre, at børnene i daginstitutionerne bedre kan deles op i mindre grupper. Det samme gælder et klasseloft i folkeskolen på 24 elever. Flere penge til ældreplejen vil falde på et tørt sted, men det vil også sikre, at flere ældre kan få faste plejere og ikke får et nyt ansigt ind af døren hele tiden. Det vil give mere tryghed og færre bekymringer om smittefare. – Der er brug for at styrke velfærden. Det er jeg slet ikke i tvivl om. Men lige nu vil det gøre en særlig forskel, fordi vi bedre kan håndtere smitten, når velfærden ikke kører på pumperne, siger Pia Olsen Dyhr. Samtidig lægger SF op til massive grønne investeringer. De bør blive betalt af regeringens krigskasse og af de milliarder, Danmark modtager fra EU’s coronafond. Det vil nemlig styrke den grønne omstilling, samtidig med at det vil skabe masser af arbejdspladser i en krisetid. SF foreslår en grøn kickstart af økonomien for 4,6 milliarder, som skal betales af regeringens krigskasse. Den skal blandt andet tackle de store jordforureninger, som har været en bombe under vores natur alt for længe. Den grønne kickstart kan du læse mere om her. Og så vil SF sikre en ambitiøs kickstart af vores klimaindsats, som skal betales af størstedelen af de 11 milliarder, som kommer fra EU’s coronafond. Helt konkret handler det blandt andet om en grøn omstilling af industrien, udbygning af fjernvarmenettet, et boost af skovfonden og støtte til mere biogas. Det kan du læse meget mere om her. Læs hele SF’s finanslovsudspil – vores hovedprioriteringer er:   Der er brug for at sikre bedre trivsel for børnene i vores daginstitutioner. Derfor vil SF sikre, at vi kommer et år foran planen og kommer hurtigt i mål med minimumsnormeringer.   Der bør højst være 24 elever i en klasse i folkeskolen, så den enkelte elev kan få mere tid og bedre undervisning. Folkeskolen skal igen være det naturlige førstevalg i hele Danmark.   Der skal være råd til flere ansatte i ældreplejen, så mange flere ældre kan få faste plejere, som de kender. Det giver tryghed.   Det er på tide at få renset de store generationsforureninger, som alt for længe har fået lov at ligge som en bombe under vores natur og miljø.   Vi skal have flere naturnationalparker, omfattende energirenoveringer og penge nok til en ambitiøs klimaindsats, som virker her og nu.     