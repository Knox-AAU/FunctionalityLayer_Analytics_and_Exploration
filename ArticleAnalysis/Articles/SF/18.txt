For lange skoledage og stram styring: SF opsiger folkeskoleforliget. Der er brug for at give folkeskolerne mere frihed. Forandringerne kan ikke ske, så længe der eksisterer et folkeskoleforlig, hvor enkelte partier kan blokere for at give friheden tilbage til skolerne. Derfor opsiger SF’s børne- og undervisningsordfører Jacob Mark folkeskoleforliget. Han øjner et flertal i Folketinget, der er klar til at give mere frihed til alle skoler. I snart 10 år har politikerne styret den danske folkeskole med lange, stive læringsmål, ranglister, test, tvungen inklusion og med mindre plads til det kreative, det praktiske og det skæve. ”Jeg synes, vi har en folkeskole med dygtige ansatte, der hver dag giver børn gode oplevelser over hele landet. Men det er på trods af den politiske styring. Ikke på grund af den,” siger Jacob Mark. SF vil, når der efter et valg skal dannes regering, sætte børn og et nyt folkeskoleforlig øverst på dagsorden. Det er der brug for, når flere børn og unge mistrives. Flere børn har det endda helt for skidt til at komme i skolen. ”Vi kan se, at friheden virker. I Holbæk, der er en del af frikommuneforsøget, og hvor jeg selv bor, kan man se en positiv forskel ude på skolerne. De har gjort skoledagen kortere – i forskellig grad – og bruger ressourcerne til at lave skole på den måde, der giver mening lokal. Børnene er gladere. De ansatte er gladere. Forældrene er gladere. Det skal vi have udbredt,” siger Jacob Mark. SF har allerede sikret: 
Afskaffelse af de 3000 tvungne læringsmål.
Afskaffelse af den statslige tvang om at bruge bestemte digitale platforme.
Afskaffelsen af nationale test, som vi kender dem.
Mulighed for at gøre skoledagen en smule kortere – og den mulighed benytter stort set alle skoler. Hvad vil SF sætte på dagsordenen med et nyt folkeskoleforlig, der vægter frihed højt?
-Mulighed for kortere skoledage og flere timer med to voksne
-Bedre forberedelsestid
-Mere plads til det praktiske og kreative
-Mindre tvang og mere lyst
-Mere støtte og færre ranglister   Du kan læse mere om vores skolepolitik her: 