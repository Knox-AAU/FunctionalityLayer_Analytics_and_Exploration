SF vil mere end fordoble den grønne strøm. Mange flere havvindmøller, flere solceller og markant bedre muligheder for at eksportere grøn strøm til resten af Europa. SF vil have regeringen til at indkalde til forhandlinger om, hvordan Danmark kan skrue markant op for den grønne strøm. SF foreslår, at vi lægger de konservative fremskrivninger væk og åbner for produktion i omegnen af 8-10 giga watt grøn strøm. ”Det er svært at forestille sig, at vi kommer til at stå med for meget grøn strøm i en tid, hvor Europa må gøre sig fri af Putins gas og helst ikke skal erstatte den med kul,” siger SF’s formand Pia Olsen Dyhr. Udspillet vil give mulighed for mere end en fordobling af grøn el fra sol og vind i forhold til 2030, og endnu mere i det omfang der findes nye, egnede placeringer af havvindmøller mv. Pia Olsen Dyhr peger på en ny model for udbygning af havvind, så private firmaer selv kan tage initiativ til at opstille flere havvindmøller. Det skal ikke være gratis at benytte vores fælles havarealer, men det skal være langt mere fleksibelt. ”Tyskland står foran en gigantisk udfordring med at afvikle kul- og atomkraft og nu også gøre sig uafhængig af russisk gas. De vil få brug for enorme mængder grøn strøm, og selvom landet er mange gange større end Danmark, så er deres havareal faktisk mindre og mindre egnet til havvind,” siger Pia Olsen Dyhr. SF ønsker også betydeligt mere solenergi. Blandt andet ved at fremme bygningselementer fx tegl og tagplader med indbyggede solceller. Det kan vise sig at være en billig løsning, i forbindelse med at man alligevel udskifter et tag eller bygger nyt. 