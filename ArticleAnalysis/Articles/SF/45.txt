Ny afgift på flybilletter skal sikre milliarder til grøn omstilling. SF vil sikre milliarder til den grønne omstilling ved at indføre en ny flyafgift med social kompensation. Det vil betyde, at billetter på de korte ruter i Danmark og Europa bliver 100 kroner dyrere, mens de længste rejser bliver 700 kroner dyrere. – Det er ren galimatias, at flyrejser slipper for afgifter, mens der er afgifter på tog og busser. Det giver ingen mening, når vi ved, hvor belastende den massive flytrafik er for klimaet, siger Rasmus Nordqvist, klimaordfører for SF. Flere af vores nabolande har allerede indført flyafgifter, og derfor kommer Danmark til at fremstå som nordens skattely for flytrafik. Derfor mener SF, den eneste grønne løsning er at indføre en afgift, som både kan få flere til at vælge tog eller bus frem for fly og sikrer milliarder til den grønne omstilling. – Det giver ingen mening, at det sagtens kan være dyrere at tage toget fra Aalborg til København end at flyve fra Kastrup til London. Derfor skal vi bruge nogle af milliarderne fra flyafgifterne til at styrke den grønne transport, siger Rasmus Nordqvist. Helt konkret foreslår SF, at de korteste flyrejser i Danmark eller Europa skal pålægges en afgift på 100 kroner. For mellemlange rejser skal det være 300 kroner, og for de lange rejser skal det være 700 kroner. Afgiften skal halveres for børnebilletter. Og så skal der betales en afgift på 400 kroner per ton for gods, der flyves ind i Danmark. Forslaget skal suppleres af en forhøjelse af den grønne check med 200 kroner om året, så vi sikrer, at de svagest stillede ikke bliver ramt af afgifterne og stadig har mulighed for at få råd til en årlig flyrejse. SF tager forslaget med i forhandlingerne om ’Danmark kan mere 1’ og har det også med i sit forslag til finansloven. 