Aftale – Nyt kontanthjælpssystem hjælper 40.000 fattige børn. ”Endelig rækker Folketinget en hjælpende hånd til fattige familier” Karsten Hønge glæder sig over, at ydelsessystemet nu tilføres en halv milliard kroner, kontanthjælpsloftet rives ned samt at 9.200 børn løftes ud af fattigdom. Alt i alt vil tiltagene blive til glæde for alle de omtrent 40.000 børn, der er i kontanthjælpssystemet. “Vi mener kampen mod ulighed og fattigdom alvorligt, så derfor holder vi fast og har sikret varige penge i tilskud til børnefamilier, vi gør medicin for borgere i kontanthjælpssystemet stort set gratis og kompenserer også for afskaffelsen af den grønne check. Så det er en rigtig god dag for Danmark, hvor vi virkelig udstiller forskellen på rød og blå,” siger Karsten Hønge. Med aftalen etableres der en ‘Afklaringsret’. Den vil sørge for, at borgere ikke bliver fastholdt i systemet i adskillige år. Afklaringsretten vil bl.a. bestå af en løbende årlig genvurdering samt en ret til at søge om ressourceforløb og fleksjob. Samtidig givers der med et lempeligere indkomstfradrag mulighed for at tjene lidt ekstra og få fodfæste på arbejdsmarkedet. “Det her betyder selvfølgelig ikke, at vi er 100 pct. i mål på det her område. Vi er eksempelvis ikke kommet af med 225-timers-reglen endnu. Men vi tager et vigtigt skridt for et mere retfærdigt system i dag,” siger Karsten Hønge. Læs hele aftalen her.  