Studerende, ledige og offentligt ansatte skal have mere ro på. Der er brug for at sænke tempoet i hele samfundet og lette presset på studerende, ledige og ansatte, som skal tilbage til hverdagen efter coronakrisen. Det mener SF, som er klar med otte konkrete forslag, der skal forhindre, at coronaepidemien bliver afløst af en massiv stressbølge. SF vil blandt andet fjerne kontrolkravene til ledige resten af året, skrotte fremdriftsreformen for de studerende og sætte folkeskolen fri, så lærerne kan bruge tid på undervisning fremfor nationale test og elevplaner. Samtidig skal de offentligt ansatte have langt mere frihed til at planlægge deres arbejdsdag og arbejdsliv selv med en ny ret til hjemmearbejde og fleksibel arbejdstid. – Vi må ikke undervurdere, hvor hårdt det kan ramme, når vi skal tilbage til hverdagen igen, uanset om man skal arbejde, søge job eller studere. Det er en kæmpe omvæltning for os alle sammen. Derfor skal vi tænke os om og passe ekstra godt på hinanden, siger Pia Olsen Dyhr. Krisen har ramt hårdt og skabt ensomhed og mistrivsel. Men der har også været lyspunkter for eksempel for mange børnefamilier, som har fundet ud af, at hjemmearbejde giver en mere fleksibel hverdag. – Der er stor forskel på, hvad der vil hjælpe den enkelte medarbejder eller familie med at få ro på. En pædagog eller sygeplejerske kan selvfølgelig ikke arbejde hjemmefra. Men de kan måske have glæde af at gå ned på 30 timer om ugen i en periode. Det kan de bedst selv vurdere, og derfor skal de have ret til at bestemme over deres eget arbejdsliv. Vi lever ikke for at arbejde, vi arbejder for at leve, siger Pia Olsen Dyhr. 