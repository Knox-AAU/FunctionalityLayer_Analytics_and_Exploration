Stop borgmestrenes vilde lønfest. Det skal være slut med, at borgmestre og regionsformænd kan tjene store summer ved siden af deres i forvejen gode løn, fordi de repræsenterer kommunen eller regionen i bestyrelser. Det mener SF’s kommunalordfører Charlotte Broman Mølbæk, som nu fremsætter et beslutningsforslag, der skal stoppe borgmestrenes lønfest. – Hvis man er borgmester, skal man selvfølgelig være kommunens repræsentant i alle mulige sammenhænge, uden at det bør udløse den ene ekstraudbetaling efter den anden. Jeg synes, det er på tide at stoppe lønfesten, siger Charlotte Broman Mølbæk. Ekstralønnen til borgmestrene kommer eksempelvis fra bestyrelsesarbejde i havne- eller affaldsselskaber og meget andet, hvor den siddende borgmester er udpeget som kommunens repræsentant. Den kan sagtens løbe op i mere end 100.000 kroner oveni borgmesterlønnen årligt – og i nogle tilfælde meget mere. – En borgmester tjener ofte omkring en million kroner årligt uden ekstraindtægter. Det synes jeg ærligt talt er rigeligt, siger Charlotte Broman Mølbæk. Hun foreslår, at pengene i stedet skal tilfalde de kommuner eller regioner, som borgmestrene eller regionsformændene er valgt i. Her vil de kunne bruges på alt fra bedre ældrepleje til at lappe huller i veje og cykelstier. – Vi ved, hvor stort behovet er for at løfte vores velfærd ude i kommunerne. For børn, ældre, handicappede eller socialt udsatte. Her tæller hver en krone, og jeg synes ærligt talt, pengene er bedre brugt på dem end på at give borgmestrene en endnu større løncheck, siger Charlotte Broman Mølbæk. 
 