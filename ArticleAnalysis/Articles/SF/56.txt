Sådan får vi flere billige lejeboliger. Boligpriserne stiger, og i store dele af landet er det så godt som umuligt for helt almindelige danskere at komme ind på markedet. Hvis vi skal skabe mere blandede byer, hvor også politimanden og pædagogen har råd til at bo, er der brug for et sporskifte i boligpolitikken. SF er klar med tre forslag, som skal sikre, at der bliver bygget flere almene boliger, samtidig med at prisen bliver skruet ned, så flere får råd til at bosætte sig i de områder, hvor priserne på ejerboliger er stukket helt af. – Det er pilskævt, at de rigeste danskere bor i de dyre kommuner og inde i byerne, mens de, der ikke lige kan låne flere millioner i banken, må flytte væk. Den tendens vil vi sætte hårdt ind mod, og her er flere almene boliger ganske enkelt nøglen til mere blandede byer, siger Halime Oguz, boligordfører for SF. Som noget nyt vil SF samtidig give kommunerne ret til at anvise boliger til faggrupper, som der er mangel på i kommunen, og som typisk ikke vil have råd til at købe ejerbolig i området. – Når boligpriserne bliver så høje, at man ikke kan købe et sted at bo med en almindelig løn, skal der være et alternativ, hvis vi gerne vil have sygeplejersker, sosu’er og buschauffører i byerne. Derfor er det helt afgørende, at vi sikrer, at der kommer flere almene boliger, og at de er til at betale, siger Halime Oguz. SF Foreslår: 