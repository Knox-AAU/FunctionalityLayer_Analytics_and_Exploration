SF kæmper for en rød og grøn finanslov. SF er klar med et udspil til finansloven, som har markant fokus på velfærd, trivsel og den grønne omstilling. Behovet for at styrke velfærden er stort, og trivslen er presset flere steder efter et år med coronanedlukning og afsavn. Det skal vi håndtere i en kommende finanslov, hvor SF blandt andet vil styrke folkeskolen, give mere tryghed i ældreplejen og bedre hjælp til handicappede. Samtidig er vores drikkevand truet, og der er brug for en omfattende indsats for at sikre, at fremtidige generationer også bare kan åbne hanen og drikke rent vand direkte fra undergrunden. – Jeg er dybt optaget af, at velfærden skal styrkes, så vi får alle med. Men flere steder slår den desværre revner, og vi ser blandt andet dybt urimelige forhold på fødegangene, som går ud over både de nybagte forældre, de ansatte og i værste fald børnene. Det må vi aldrig acceptere, siger Pia Olsen Dyhr, formand for SF. – Samtidig skal vi styrke vores folkeskole og sikre, at der aldrig er flere end 24 elever i en klasse. Lige nu ser vi desværre megaklasser nogle steder, og det risikerer at gå ud over børnenes trivsel og læring. Derfor vil SF have mindre klasser, mere kvalitet i undervisningen og til gengæld kortere skoledage, siger Pia Olsen Dyhr. Endelig skal den kommende finanslov bruges til at skubbe til den grønne omstilling og især til at omstille transporten og forsvare drikkevandet mod sprøjtegift. – Vi vil have grundvandsparker i hele landet, hvor der enten skal være vild natur eller økologisk landbrug. Det skal gælde i alle de områder, hvor sprøjtegift risikerer at trænge ned og skade vores drikkevand. Det rene vand er noget af det mest dyrebare, vi har. Derfor skal vi forsvare det med alle midler, siger Pia Olsen Dyhr. SF’s hovedprioriteter for finansloven: Læs hele SF’s finanslovsudspil her. 