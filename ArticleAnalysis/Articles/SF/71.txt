Kickstart skal skabe job og grøn omstilling. Der er hårdt brug for en kickstart af økonomien, som sikrer arbejdspladser og vækst ovenpå coronakrisen. Samtidig står vi foran en lang række nødvendige grønne investeringer i vores natur, miljø, kollektive transport og meget mere. Derfor bør regeringen bruge halvdelen af den såkaldte krigskasse på at give Danmark en grøn kickstart. SF foreslår, at 4,6 milliarder fra regeringens såkaldte krigskasse bruges på at kickstarte økonomien og gøre Danmark grønnere. – Vi står midt i en klimakrise og en biodiversitetskrise, og samtidig har vi coronakrisen, som desværre har kostet masser af arbejdspladser. Derfor vil det være en kæmpe fejl bare at sidde på pengene i stedet for at investere dem i grønne initiativer, som samtidig skaber nye arbejdspladser til nogle af dem, der er blevet ramt, siger Pia Olsen Dyhr, formand for SF. SF foreslår blandt andet at sikre mere urørt skov og flere naturnationalparker, at sætte gang i første fase af oprensningen af de værste generationsforureninger, at energirenovere offentlige bygninger og at investere i bedre offentlig transport og mere cyklisme. – Regeringen sidder på et stort grønt mandat, og nu står vi med alle chancer for virkelig at gøre Danmark grønnere og leve op til alle de forhåbninger, valget skabte. Det kræver, at vi tør investere i de grønne løsninger, siger Pia Olsen Dyhr.   