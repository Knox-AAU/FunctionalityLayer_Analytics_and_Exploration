SF: Hovedkrav at få en Naturlov i nyt regeringsgrundlag. Som et af 16 forhandlingskrav, der præsenteres på sommergruppemødet, kræver SF en lov, der skal revitalisere den vilde, danske natur. Loven skal være bindende, præcis ligesom klimaloven. “Naturen kæmper for sin overlevelse. By, mark, pesticider og fiskeri trænger den op i en krog,” siger Pia Olsen Dyhr.  Helt konkret ønsker SF først og fremmest at afskaffe den lovgivning, der i dag direkte modvirker biodiversiteten, dernæst at samle de eksisterende naturbeskyttelseslove i en samlet lov. I den lov skal der være bindende mål, der sikrer naturbeskyttelse i hele landet.  Loven er et hovedkrav fra SF til det kommende valg. “Sammen med de tiltag, vi har gennemført i denne valgperiode, kan vi være fælles om at sikre, at dansk natur ikke er noget man skal gå på museum for at opleve i fremtiden,” siger Pia Olsen Dyhr.  Loven skal samtidig tildele det Biodiversitetsråd, som SF i sin tid fik nedsat, opgaven med at overvåge udviklingen på området og afrapportere til Folketinget, hvorvidt regeringen lever op til de vedtagne målsætninger, samt foreslå politik der kan hjælpe med netop dette.  Derved får rådet en status, der minder om Klimarådets, og naturens beskyttelse bliver et grundfundament for al politik i Danmark.   Hvad skal loven indeholde?  