Nu får børn, unge og ældre et velfærdsløft. Nu bliver der meget snart mere tid til omsorg i daginstitutionerne, mere tid til tryghed i ældreplejen og mere tid til god undervisning i skolerne og på ungdomsuddannelserne. Velfærdsaftalen, som er en del af årets finanslov, sikrer et løft til nogle af de dele af velfærdssamfundet, som virkelig har brug for det. – I dag er virkelig en god dag for både børn, unge og ældre. Nu vender vi bøtten og investerer i velfærden. Det er der hårdt brug for, siger Pia Olsen Dyhr, formand for SF. Børnehaverne og vuggestuerne får flere voksne allerede fra næste år, og vi kommer i mål med minimumsnormeringer et år før tid. Det er historisk, at vi har sikret, at minimumsnormeringerne bliver vedtaget ved lov til foråret. Samtidig sikrer aftalen, at børn ikke længere bliver presset for tidligt i børnehave for at spare penge. – Det er historisk, at vi nu får en bund under normeringerne. Sidste år begyndte vi en børnerevolution, nu rykker vi minimumsnormeringerne frem. Det var et valgløfte for os i SF, og jeg er så glad for, at vi nu har vist, at vi kunne levere, siger Pia Olsen Dyhr. Aftalen sikrer også et markant løft af vores ældrepleje, som får 1000 nye medarbejdere frem mod 2024. – Der bliver flere til at tage sig godt af vores ældre, og det er der virkelig brug for. Der skal være tid til en snak og en kop kaffe og ikke bare til et kryds i et skema og så videre til den næste. Det handler om omsorg og tryghed, siger Pia Olsen Dyhr. De unge har også grund til at glæde sig over aftalen. Der kommer nemlig et løft af både ungdomsuddannelserne og folkeskolen. – Det er slut med besparelser på uddannelse. Nu giver vi dem et hårdt tiltrængt løft, så der for eksempel kan blive bedre tid til forberedelse, mere vejledning og mindre klasser på ungdomsuddannelserne. Samtidig sikrer vi, at der bliver ansat flere lærere i folkeskolen. Det er jeg virkelig glad for, siger Pia Olsen Dyhr. 