Stram finanslov må ikke kvæle velfærden og den grønne omstilling. SF kritiserer regeringen for kun at have fokus på økonomisk og ikke social ansvarlighed. Man skal nemlig have den helt store lup frem, hvis man skal finde penge til børnene i det finanslovsforslag, regeringen netop har præsenteret. Det vækker i den grad kritik hos SF’s formand Pia Olsen Dyhr, når hun samtidig ser på mistrivselskrisen hos børn og unge. ”Vi har børn og unge i vuggestuer, børnehaver, folkeskoler og på i uddannelse, som kæmper med mistrivsel. Der savner jeg, at vi politikere tager det alvorligt, rykker det helt op øverst på dagsorden og finder de nødvendige penge. Det er få uger siden, at over 1000 psykologer råbte højt om, hvor kritisk situationen er blandt børn og unge. Finansloven skal ikke kun være økonomisk ansvarlig – den skal også være socialt ansvarlig, og det er muligt at sørge for begge dele,” siger Pia Olsen Dyhr. Regeringens bud på en forhandlingsreserve er altså slet ikke tilstrækkelig, når man ser på udfordringerne i velfærden, mener Pia Olsen Dyhr. ”Jeg synes, man er en smule tonedøv overfor de store udfordringer i vores velfærd. Alt for mange børn mistrives, alt for mange mennesker i psykiatrien bliver ikke hjulpet, og vores ældre møder alt for mange vikarer og for få kendte ansigter i ældreplejen. Så hvis vi ikke skal svigte børnene, patienterne i psykiatrien og de ældre, så må regeringen finde flere penge,” siger Pia Olsen Dyhr. SF anerkender, at det bliver nødvendigt finansloven ikke puster til inflationen. Hun peger derfor på at finde finansiering gennem en lille skat på store formuer, så det bliver de bredeste skuldre, der bærer det tungeste læs, når krisen kradser. Konkret foreslår SF en skat på en halv procent på den del af en persons nettoformue der overstiger 5 mio. kr. Pia Olsen Dyhr undrer sig også over, at regeringen ikke har finansieret det nødvendige løft af psykiatrien på finansloven, men vil bruge forhandlingsreserven. ”Alle partier har forpligtet sig til at løfte psykiatrien, så det undrer mig, at der ikke er sat penge af til det, men at man tager penge fra en meget lille forhandlingsreserve, som jo ellers er øremærket til forhandling med støttepartierne.”   