Økonomisk hjælpepakke sikrer tryghed for ledige, studerende og syge. Alle skal hjælpes under Coronakrisen og ingen glemmes. Nu holder økonomiske hjælpepakker også hånden under studerende, syge og ledige. ”Ledige, som er utrygge og står i en økonomisk usikker situation, skal selvfølgelig hjælpes. Det har været afgørende for os,” siger Pia Olsen Dyhr. Aftalen betyder, at dagpengeperioden for alle forlænges i tre måneder, fra marts til juni. Dem, der kæmper med sygdom, mister i samme periode ikke deres sygedagpenge. Endnu en sag, SF har kæmpet for. ”Sygedagpengemodtagere skal ikke sættes ned i ydelse på grund af Corona-krisen. De har nok at slås med i forvejen,” siger Pia Olsen Dyhr. Den seneste økonomiske hjælpepakke giver også lånemuligheder for elever og studerende på ungdomsuddannelser og studerende på videregående uddannelser. Det er en meget vigtig håndsrækning i krisetiden. ”Mange unge studerende er afhængige af et bijob eller studiejob for at få budgettet til at hænge sammen og huslejen betalt. Nu hjælper vi dem, der mister jobbet, ved at give mulighed for at tage et højere SU-lån,” siger Pia Olsen Dyhr. 