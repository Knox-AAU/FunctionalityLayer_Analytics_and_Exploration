Nu må vi stå sammen. Alle er vi berørte af Coronavirus. Den næste tid bliver en anden måde at leve på, men det er helt nødvendigt. Også selvom du ikke selv er ramt eller i farezonen, skal situationen tages meget alvorligt. Vi har i Danmark en unik offentlig sektor. Rigtig mange ansatte på sygehusene og i sundhedsvæsnet står klar. Rigtig mange er indkaldt, studerende, pensionerede og også SF’s næstformand Lise Müller, der er uddannet sygeplejerske, er trukket i arbejdstøjet. Vi har et ansvar for, at deres opgave ikke bliver umulig. At vi ikke ender i en situation som i Norditalien. Læs og følg derfor anbefalingerne og retningslinjerne fra sundhedsmyndighederne og regeringen. For din egen, dine forældre, bedsteforældre og velfærdssamfundets skyld. Regeringen har indtil videre fremlagt en række tiltag og hjælpepakker, som skal sørge for, at samfundet ikke kollapser, virksomheder og firmaer ikke går konkurs, og at der også på den anden side af Corona-krisen er et job til dig og mig. De samlede tiltag løber op i mange milliarder. Regeringen er villige til at bruge de nødvendige penge på at sikre danskerne, og SF fortsætter derfor med at kæmpe for, at alle understøttes og ingen glemmes. Folketinget fortsætter for så vidt muligt forhandlinger på centrale områder som minimumsnormeringer og klima. 