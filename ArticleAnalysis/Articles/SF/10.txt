SF siger nej til Kattegatbroen. SF afviser nu at støtte en Kattegatbro mellem Røsnæs og Aarhus. I hvert fald i den form projektet lader til at bevæge sig i. Det siger partiformand Pia Olsen Dyhr: “Vi er dybt, dybt bekymrede for klimakonsekvenserne af det her projekt. For ikke at nævne påvirkningen af den smukkeste natur på Røsnæs og Samsø, samt havbunden. Vi har brug for mere natur, hvor biodiversiteten kan trives – ikke mindre,” siger Pia Olsen Dyhr. SF har fra begyndelsen været skeptiske, mens flere mulige linjeføringer over og udenom Røsnæs og Samsø er blevet undersøgt, ligesom der også er foretaget flere undersøgelser af miljøkonsekvenserne. Samtidig har partiet insisteret på en ordentlig og grundig proces internt, hvor der er holdninger både for og imod. – Store anlægsprojektet kan være visionære og bidrage til klimaløsninger, biodiversitet og svar på mange andre store udfordringer, som vi står med nu og i fremtiden. Se bare hvad Storebæltsbroen har gjort for Danmark, samtidig med at den har givet nye levesteder for biodiversitet i Storebælt. Det er bare slet ikke den vej Kattegatprojektet går, siger Pia Olsen Dyhr og henviser til, at der eksempelvis er alt for mange biler og alt for lidt offentligt transport tænkt ind i projektet. Ikke økonomisk ansvarligt SF har også forgæves forsøgt at trække projektet i en mere en klogere og mere miljørigtig retning, hvis der alligevel ville være et flertal uden SF: – Det er helt hul i hovedet at bygge en kæmpestor bro, som kun er til for biltransporten. Vi skal have færre biler – ikke flere. Og det får vi altså ikke ved at pløje natur i stykker for bygge en bro uden togforbindelser og gode forhold til cyklister. Økonomisk mener partiet heller ikke det er forsvarligt med et anlægsprojekt af den størrelse lige nu: – Der hænger sorte, økonomiske skyer i horisonten, så det er ikke nu vi skal ud og hælde hundredevis af milliarder ned i et projekt, der har mange spørgsmål forbundet med sig. LÆS MERE HER LÆS MERE OM SF’S KLIMAPOLITIK 