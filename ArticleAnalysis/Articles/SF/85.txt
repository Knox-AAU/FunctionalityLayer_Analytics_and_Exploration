SF kritiserer regeringen for at udskyde velfærdsloven. Danmarks nedlukning betyder, at noget af Folketingets arbejde flyttes. Desværre har regeringen valgt at udskyde en helt afgørende lov for sygeplejersker, pædagoger, social- og sundhedsassistenter, folkeskolelærere – faktisk alle vores offentligt ansatte. Nemlig velfærdsloven. Det er SF’s formand Pia Olsen Dyhr stærkt utilfreds med. ”Velfærdsloven handler om at sørge for, at der er penge til børnene og de ældre. I denne her tid er det grotesk at sende et signal om, at man bare kan udskyde denne lov, der skal sikre, at der er penge nok til velfærden,” siger SF’s formand i en kommentar til Ritzau. SF krævede før påske loven hastebehandlet, så den kunne nå at gælde, allerede når regeringen skulle afsætte penge til kommuner og regioner i år. Det bliver, som det ser ud nu, ikke tilfældet. ”Jeg frygter, at det betyder, at man nu vil spare på pædagoger, lærere og social- og sundhedspersonale. Det er ikke løsningen på krisen at lade børn, ældre og syge betale regningen. Det håber jeg så sandelig ikke, at Socialdemokratiet har tænkt sig,” siger Pia Olsen Dyhr. Regeringen har lagt op til, at der stadig kan ændres i lovprogrammet. Derfor vil SF igen fremsætte sit klare ønske om at nå at behandle velfærdsloven hurtigst muligt. 