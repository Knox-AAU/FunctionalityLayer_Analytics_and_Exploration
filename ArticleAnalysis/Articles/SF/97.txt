SF vil have Danmark til at tage kvoteflygtninge igen. SF kræver svar fra regeringen og en klar køreplan for modtagelse af kvoteflygtninge. Med lavt asyltal og få familiesammenføringer kan Danmark igen tage de allersvageste flygtninge, mener SF’s formand Pia Olsen Dyhr. -Det skal aldrig være en undskyldning, at fordi vi ikke kan tage alle verdens flygtninge, kan vi slet ikke tage nogen. Vi har et internationalt ansvar, vi skal leve op til, siger Pia Olsen Dyhr. I forståelsespapiret – aftalen mellem SF, S, R og Ø – står det, at Danmark igen skal modtage kvoteflygtninge og dermed være en del af FN’s kvoteflygtningeprogram. -Når vi har lavet en aftale, og pengene endda er sat af til det, så regner jeg også med, at Socialdemokratiet overholder deres del, siger Pia Olsen Dyhr. SF vil nu have regeringen i gang, så Danmark rent faktisk når at tage de 500 kvoteflygtninge i 2020. 