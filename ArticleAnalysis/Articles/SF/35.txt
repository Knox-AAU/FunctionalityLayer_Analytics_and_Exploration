SF kræver en milliard til sundhedspersonale på finanslov. Sundhedspersonalet oplever lige nu et massivt pres som følge af flere indlagte. Samtidig er der store problemer med at sikre personale nok og ordentlige arbejdsforhold. SF kræver derfor nu en akut sundhedspakke ved dette års finanslov. Pia Olsen Dyhr tager forslaget med, når der i disse dage forhandles. Beløbet bør lyde på minimum en milliard. – Der er voldsomme udfordringer i sundhedsvæsnet, og pandemien belaster de ansatte helt enormt. Vi risikerer, at de forvinder eller bliver slidt op i et for ringe arbejdsmiljø,” siger Pia Olsen Dyhr. Pengene skal ifølge formanden tages fra ‘krigskassen’. Det kan bruges på at hæve lønnen gennem tillæg hos de ansatte og tiltrække mere personale. Herunder også personale, der kan aflaste læger og sygeplejersker i forskellige henseender – eksempelvis social- og sundhedsassistenter, bioanalytikere, farmakonomer, lægesekretærer etc. Pia Olsen Dyhr understreger, at sundhedspakken ved finansloven er et akut tiltag, der ikke må ses som løsningen på kampen for ligeløn i hele den offentlige sektor. Her er det fortsat SF’s ønske, at der afsættes et milliardbeløb til lønstrukturkomitéen, så der reelt er ressourcer til at løfte lønnen for en række grupper og fag på sigt. Regeringen har meldt ud, at den er klar til at forhandle om en coronavinterpakke til hospitalerne. 