Nu giver vi ansatte i fængsler bedre forhold. Kriminalforsorgen har store problemer med overfyldte fængsler og for lidt personale. Nu bremser et flertal i Folketinget Kriminalforsorgens katastrofekurs. Frem mod 2025 afsættes knap en milliard kroner. Starten på en genopretning, lyder det fra SF’s retsordfører Karina Lorentzen. ”Kriminalforsorgen har i årevis været udsat for politisk vanrøgt. Problemerne har fået lov at vokse sig alt for store. Med dagens aftale begynder en genopretning. Nu tager vi endelig ansvar for mange års strafskærpelser og sætter foden ned overfor forringelser for både ansatte og indsatte,” siger Karina Lorentzen. Hun har sikret markante aftryk i aftalen, herunder er fire tidligere SF-beslutningsforslag nu blevet til virkelighed (se infoboks). Ligesom en vigtig prioritering af job og uddannelse sikres med flere udslusningsfængsler. Beslutningsforslaget om elevløn skal være med til at rekruttere de fængselsbetjente, der er så hårdt brug for. De tre andre beslutningsforslag, som har fundet vej ind i aftalen, er med til at sætte en ny kurs for Kriminalforsorgen, hvor resocialiseringen ikke svigtes. ”Vi giver dem, der kan holde sig ude af kriminalitet, en chance for eftergivelse af gæld. Det er klog retspolitik, fordi det kan motivere flere til at stoppe deres kriminalitet og ændre løbebane. Vi skruer ned for brugen af isolation som straf, fordi vi ved, det er skadeligt for den indsatte, og de ansatte synes, det ødelægger relationsarbejdet,” siger Karina Lorentzen. Hun er også tilfreds med, at der kommer forbedringer for børn af indsatte. For de skal selvfølgelig kunne holde kontakt med en forælder eksempelvis gennem videoopkald, ligesom der kommer flere legepladser og udendørsarealer til fysiske besøg. Børn af indsatte skal ikke straffes for deres forældres kriminalitet. Læs hele aftalen her: Aftale-om-kriminalforsorgens-oekonomi-2022-2025.pdf 