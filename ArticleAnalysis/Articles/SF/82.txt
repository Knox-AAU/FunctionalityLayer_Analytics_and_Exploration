SF vil oprette sygepasningsydelse. Børn skal holdes hjemme fra daginstitution og skole, hvis de er syge med Covid19, eller hvis der er smitte i hjemmet med Covid19. Det er afgørende for at passe på andre børn og på de ansatte. Forældre kan være nødsaget til at blive hjemme fra arbejde med syge børn i mange dage. Det presser forældre. Har de opbrugt deres sygedage med børnene, allerede afspadseret eller opbrugt ferie, kan de komme i en urimelig situation, hvor de kan blive tvunget til at passe børnene uden løn. Det er ganske enkelt ikke rimeligt, at familiers økonomiske grundlag skal kastes ud i usikkerhed, fordi de passer på deres børn og overholder retningslinjerne, siger SF’s formand, Pia Olsen Dyhr. SF opfordrer regeringen til at indføre en sygepasningsydelse til forældre, der skal være hjemme med børnene på grund af sygdom. Ydelsen skal som minimum svare til ydelsen for sygedagpenge. Næstformand i Fagbevægelsens Hovedorganisation, Majbrit Berlau, bakker til Ritzau op om forslaget. De har tidligere sendt lignende forslag til beskæftigelsesministeren. SF har tidligere foreslået at udvide antallet af barnets sygedage. Forslaget gik ud på at give forældre på til 10 dage.  