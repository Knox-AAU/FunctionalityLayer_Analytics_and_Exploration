Kommuner skal kun købe grønne biler . Det er en kæmpe falliterklæring, at ni ud af ti nyere biler og busser i kommunerne kører på benzin eller diesel. Det mener Anne Valentina Berthelsen, transportordfører for SF, som vil have penge på finansloven til at gøre kommunernes vognpark grønnere. Helt konkret foreslår SF at investere 300 millioner årligt i nye grønne køretøjer i kommunerne i partiets finanslovsforslag, som er på trapperne. – Kommunerne skal selvfølgelig være med til at gå forrest, når vi skal gøre vognparken grøn. Lige nu sker der desværre bare for lidt, og det går for langsomt, siger Anne Valentina Berthelsen, transportordfører for SF, som er klar til at stille krav om, at nye biler i kommunerne skal være grønne. – Jeg er ligeglad med om de køber eller leaser, bare det kommer til at ske, siger Anne Valentina Berthelsen. Hun foreslår, at biler og busser, der bruges af det offentlige, overvejende skal være grønne i 2025 og udelukkende være grønne i 2030, medmindre der er helt særlige årsager til at give dispensation. – Vi skal have vendt udviklingen på hovedet, så ni ud af ti nye biler i kommunerne bliver grønne i stedet for omvendt, og det kan kun gå for langsomt. De biler, der bliver købt nu, kører rundt på vejene de næste 15 år, så det hænger slet ikke sammen med vores klimamål, at kommunerne køber så mange nye, sorte biler, som de stadig gør, siger Anne Valentina Berthelsen. 