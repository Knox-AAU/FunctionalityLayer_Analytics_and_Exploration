Regnbueflaget bliver for første gang hejst foran Christiansborg. Under dette års Pride-uge i København kommer regnbueflaget for første gang til at vaje foran Christiansborg. Regnbueflaget vil blive hejst i den ene flagstang foran Christiansborg, mens Dannebrog kommer til at vaje i den anden. SF’s præsidiemedlem Trine Torp stod bag forslaget, som blev bakket op af et flertal i Folketingets præsidium. Det glæder LGBT+-ordfører Astrid Carøe, at det endelig lykkedes, efter at SF flere gange har foreslået at Christiansborg selvfølgelig også skal markere Pride-ugen med det regnbuefarvede flag. – Pride ugen er festlig og farverig og samtidig en vigtig påmindelse om de rettigheder, vi stadig skal kæmpe for, når regnbueflagene fylder hele byen. Det skal vi på Christiansborg selvfølgelig også være en del af. Jeg er så glad for, at flaget endelig kommer op lige netop her, hvor vi har ansvaret for den lovgivning, som sikrer retten til frihed og mangfoldighed, siger Astrid Carøe, LGBT+-ordfører for SF. Flaget bliver hejst om lørdagen, hvor der normalt ville være Pride parade gennem byens gader. I år bliver paraden i stedet digital på grund af Covid-19. Samtidig har SF under Pride-ugen været ude med flere forslag, som skal styrke rettighederne for LGBT+-personer. SF mener, at folkeskolen skal blive bedre til at rumme LGBT+-elever, som for ofte har nogle svære år i folkeskolen, hvor de stadig kun er børn, som er ved at finde deres identitet. Skolerne skal inkludere LGBT+-spørgsmål i deres antimobbestrategier. Vi skal have en landsdækkende kampagne mod mobning og skældsord relateret til LGBT+-personer. Og så vil SF inkludere LGBT+-spørgsmål i folkeskolens trivselsundersøgelser og nedsætte et udvalg som kan holde øje med udviklingen. – Det er afgørende, at folkeskolen bliver mere mangfoldig og bedre til at inkludere LGBT+-elever, så elever ikke skal være bange for at vise hvem de er, i frygt for mobning og isolation, siger Astrid Carøe. SF har også foreslået, at vi sætter ind imod diskriminering af LGBT+-personer på samme måde, som man ikke må diskriminere på grund af for eksempel hudfarve eller religion. – Uanset om man bliver diskrimineret på gaden, i køen, i sin boligsøgning, på arbejdsmarkedet eller andre steder skal man have et sted at gå hen og en mulighed for at klage. Vi må aldrig acceptere diskrimination uanset årsag, siger Astrid Carøe. 