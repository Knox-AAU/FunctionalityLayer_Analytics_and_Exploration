Danmark skal være klimaneutralt allerede inden 2040. Mens verdens ledere mødes til COP26 i Glasgow, vil SF have den danske regering til at vise vejen mod klimaneutralitet allerede i 2040. Den seneste rapport fra FN’s klimapanel understreger nemlig, at hurtigere klimaneutralitet er en af nøglerne til at komme i mål med at bekæmpe klimaforandringer. – Vi er nødt til at sætte tempoet op. Vi er nået langt i Danmark, men vi må også bare erkende, at vi er nogle af dem, som forurener allermest i verden, så vi er nødt til at tage et større slæb, siger SF’s formand, Pia Olsen Dyhr. SF frygter dog, at et enøjet blik på 2030-målet kan betyde, at vi ikke i tide får truffet de beslutninger, som er nødvendige for at blive klimaneutrale. Det gælder eksempelvis dybt nødvendige og langsigtede investeringer såsom massiv udbygning af fossilfri energikilder, men også et stop for klimabelastende løsninger som naturgasfyr og benzin- og dieselbiler. Hvis klimaaftalerne udelukkende fastholder fokus på reduktionen i 2030, er der en overhængende risiko for, at den helt nødvendige, langsigtede omstilling vil blive overset. SF foreslår derfor, at der sideløbende med de nuværende klimaplaner forhandles om de tiltag, der skal åbne for klimaneutralitet inden 2040, samt at regeringen og Folketinget i 2022 laver en plan for, hvordan målet nås. Planen kan ikke afdække alle tiltag, men skal først og fremmest sætte fokus på de beslutninger, der haster, og som kan blokere for tidlig klimaneutralitet, hvis de ikke træffes. Fem indsatser, der haster, hvis vi skal sikre klimaneutralitet før 2040 