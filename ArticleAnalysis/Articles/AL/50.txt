Det er ikke let at være et reelt alternativ i dansk politik.  Vi har været igennem snart fire valgkampe i Alternativets korte levetid. Det er i sig selv noget af en bedrift. Tænk, at der i dag sidder folkevalgte rundt om i landet, som hver dag arbejder for et bedre samfund. For et bæredygtige samfund. Wauw, siger jeg bare. Men det har også været dilemmafyldt og slidsomt. Alt andet ville være mærkeligt. Vi har været oppe mod os selv, mod etablerede partiers erfaring og mod medier, der til tider har været mere optagede af historier om Alternativets interne forhold end af vores politik og visioner. Vi fortjener at blive set efter i sømmene, men vi fortjener også, at vores ideer bliver behandlet ordentligt og seriøst. For der er i den grad brug for Alternativet. Til at hæve de grønne ambitioner endnu mere de næste fire år. Til at være den grønne, parlamentariske vagthund, der holder Folketingets partier op på de mange valgløfter. Til at bringe nye ideer og visioner på banen i en politisk virkelighed. Til at holde hovedet koldt og hjertet varmt. Og til at være en stemme for alle dem, der endnu ikke har en; en stemme for børnene, for de unge og for de kommende generationer.
De næste fire år skal vi i Alternativet bruge på at videreudvikle vores politiske projekt, på ufortrødent at forsætte den kompromisløse grønne kurs og på at lære af vores fejl og gøre vores bevægelse mere robust og handlekraftig. Alt det uden at sætte vores velfærd over kurs – og samtidig med en klar ambition om at genvinde vores humanisme grundidealer og genfinde vores overskud til at hjælpe mennesker i nød. Både i Danmark og verden.
Før du sætter dit kryds, har jeg lyst til at bede dig om en ting: Luk øjnene og tænk engang på, hvordan dansk politik ville være uden Alternativet? Langt mindre grønt er jeg sikker på – men måske også en anelse mere kedeligt og begrænset. Tak til alle jer, der de sidste fem år har troet på os, og som på hver jeres unikke måde har bidraget til vores grønne fællesskab og historie. I dag lukker vi et kapitel og starter et ny. For vi er altså kun lige begyndt.