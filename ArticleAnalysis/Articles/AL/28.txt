Pressemeddelelse: Alternativet opfordrer kommuner til at give børnefamilier ”orlov” fra børneinstitutioner. Alternativet opfordrer alle landets kommuner til at give børnefamilier, især dem med familiemedlemmer i risikogruppen, mulighed for at tage ”orlov” fra deres børns institutioner. Det vil sige at, hvis børnefamilier passer deres børn derhjemme i stedet for at sende dem i institution, så behøver de ikke at betale for institutionspladsen i orlovsperioden.Politisk ordfører Torsten Gejl udtaler:”Jeg kan godt forstå, at mange familier er bekymrede for at deres børn bliver smittede i de genåbnede institutioner. Ligesom jeg godt kan forstå de mange udfordringer, som pædagoger og andre ansatte i institutionerne nu står over for. Derfor vil jeg på det kraftigste opfordre til, at man ude i kommunerne lærer af hinandens gode ideer og indfører en ”orlov”, så børnefamilier midlertidigt kan vælge at passe deres børn hjemme og ikke betale for institutionspladsen i den periode.”Partileder Josephine Fock udtaler:”Det er helt afgørende, at vi passer på børnefamilierne såvel som personalet i denne usædvanlige tid. Derfor er en ”orlov” en rigtig god ide. Men det er også helt afgørende, at vi ikke mister tilliden til det lokale demokrati. Flere kommuner rundt omkring i landet har allerede indført denne særlige orlov fra børnenes institutioner – så vi opfordrer blot til at resten nu også giver mulighed for det, så både familier institutioner og kommuner indretter sig bedst muligt med mulighed for fleksibilitet og hensyntagen til de enkelte familiers behov.”