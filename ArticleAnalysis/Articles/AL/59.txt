Alternativet vil give hjemløse tiltrængt hjælp for 500 millioner kroner. Der skal være bedre adgang til billige boliger, bedre psykiatri på gadeplan og bedre hjælp for hjemløse til at komme ud af et stofmisbrug. 

Derfor inviterer vi til pressemøde på Rådhuspladsen torsdag d. 16. maj kl. 15:00, hvor organisationen Ombold afholder fodboldturnering for hjemløse, udsatte og politikere. 

For det går den helt forkerte vej med antallet af hjemløse i Danmark, og det er uacceptabelt i et rigt land som vores. Hjemløse straffes med zoneforbud og forbud mod at tigge om penge, og vi ser flere unge og udsatte, der ender på gaden. 

Derfor vil vi i Alternativet over de næste fire år bruge 500 millioner kroner på at styrke hjemløseindsatsen. 

Over halvdelen af de hjemløse i Danmark lider af en eller flere psykiske sygdomme, men på grund af lange ventetider og bureaukrati får de ikke den hjælp, de har brug for. 

Vi vil sørge for bedre muligheder for, at hjemløse kan få en bolig, sikre steder for de hjemløse, der bliver truet og forfulgt, og så vil vi sørge for en langt bedre hjælp for hjemløse til at komme ud af et eventuelt stofmisbrug. Det er fx ved bedre muligheder for at sende narkomaner i akut-behandling, mens de har motivationen, så de ikke først skal vente på at blive visiteret til behandling, og på den måde fastholdes i et stofmisbrug. 

”Vi kan ikke kalde os et rigt land, når vi behandler udsatte borgere så fattigt. Vi vil gøre alt, hvad vi kan, så der er sikre og effektive tilbud til de hjemløse, der gerne vil have hjælp til fx at få tag over hovedet, komme ud af et misbrug eller få hjælp til psykiatriske diagnoser. Vi skal sørge for, at der er et langt bedre og mere fintmasket sikkerhedsnet, så vores mest udsatte borgere får de bedste muligheder for et rigt liv.” - Uffe Elbæk, Alternativets politiske leder. 

Alternativets hjemløseordfører Torsten Gejl har to gange modtaget de Hjemløses Politikerpris, og i foråret brugte han en uge i praktik som hjemløs i Aarhus, hvor han kunne mærke livet på gaden på egen krop. 

”De hjemløse er eksperter i deres eget liv, og derfor har vi også haft dem med inde over forslagene i den her pakke. De peger på, at det specielt er vigtigt at kunne få tag over hovedet, samtidig med at de kan få hjælp til de ting, der har gjort dem hjemløse i første omgang.” - Torsten Gejl, hjemløseordfører for Alternativet 

Ved pressemødet i morgen vil Alternativets politiske leder Uffe Elbæk og hjemløseordfører Torsten Gejl præsentere udspillets indhold og vil være tilgængelig for pressen til interviews. 

Kontakt: Presserådgiver Bjarke Charlie Serritslev Tlf. 33 37 48 61 