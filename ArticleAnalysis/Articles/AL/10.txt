Vores handicappolitik. Alternativet arbejder for et Danmark, hvor mennesker med fysiske og psykiske funktionsnedsættelser har mulighed for at udleve deres drømme og ambitioner på lige fod med andre mennesker.Alternativet arbejder for, at mennesker med fysiske og psykiske funktionsnedsættelser bliver mødt med værdighed, og anerkendes på lige fod med andre mennesker. Livstilfredshed for alle.Alternativet arbejder for øget fokus på tilgængelighed og tilpasning, som en forudsætning for, at mennesker med fysiske og psykiske funktionsnedsættelser oplever at blive inkluderet og være en del af samfundet. For at nå hertil er det vigtigt med markant mere specialisering på området. I forlængelse heraf vil Alternativet hindre, at kommunerne omkostningsfrit kan tilsidesætte gældende lovgivning.Alternativet ønsker en forandring af arbejdsmarkedet og uddannelser, så handicappede i videst muligt omfang får adgang. Derudover ønsker Alternativet en forandring af de politiske systemer og deres organisering, samt en markant styrkelse af retssikkerheden, således at Danmark lever op til internationale forpligtelser for mennesker med fysisk eller psykisk funktionsnedsættelse, herunder FN’s handicapkonvention og EU’s erklærede mål om et mere retfærdigt og inkluderende EU.    