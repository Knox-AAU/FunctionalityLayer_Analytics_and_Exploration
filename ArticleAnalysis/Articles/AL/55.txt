Alternativet fremlægger antiracistisk handleplan. Danmark skal være et samfund, hvor alle mennesker reelt har lige muligheder og anerkendes som ligeværdige medborgere uanset race, religion, kultur, køn og seksualitet.

Det kræver at vi afskaffer al diskriminerende lovgivning, sikrer reelle indsatser mod hadforbrydelser, skaber et langt højere vidensniveau om racisme og igangsætter forpligtende antiracistiske politikker på alle offentlige niveauer.

Derfor inviterer Alternativet til lancering af National Antiracistisk Handleplan på Nørrebro torsdag d. 30. juni kl. 16.00.

Virkeligheden for mange medborgere med minoritetsbaggrund er, at de bliver mødt af stigmatisering og diskrimination. Af magthavere, af lovgivning, men også af tonen i den offentlige debat, som åbenlyst er blevet markant hårdere de seneste år. Og for første gang i mange årtier har Danmark et åbenlyst fascistisk parti på stemmesedlen. 

Når vi går på kompromis med rettigheder og grundlæggende standarder for værdighed og retfærdighed for enkelte grupper, så går det ud over vores fælles demokratiske fællesskab og evne. Kampen mod racisme har sjældent været vigtigere end lige nu.

”Vi er nødt til at gøre noget ved det værdimæssige højreskred, der er sket gennem de sidste tyve år i Danmark. Det er blevet mere og mere ildeset at kritisere udlændingepolitiske strammerforslag, uanset hvor ekstreme de måtte være. Det er simpelthen blevet politisk ukorrekt at tale racismen imod. Det kan vi ikke ignorere. Det vil vi lave om på. Både ved at tage debatten om racisme, men også med konkrete politiske initiativer. Vi håber de andre partier vil være med. Det er af afgørende betydning for vores fremtidige demokrati,”
siger Uffe Elbæk, Alternativets politiske leder. 

Alternativets Ligestillings- og mangfoldighedsordfører Roger Courage Matthisen, har arbejdet sammen med en lang række organisationer og forskere i udarbejdelsen af handleplanen:

”Racismen i Danmark har allerede alt for store menneskelige såvel som samfundsøkonomiske konsekvenser. Helt konkret oplever medborgere med minoritetsbaggrund at blive diskrimineret af både offentlige myndigheder og på arbejdsmarkedet: Eks. af politiet gennem etnisk profilering med meget større risiko for at blive sigtet for noget, hvor sigtelsen senere frafalder, hvis du er indvandrer eller efterkommer af indvandrere. Det sker på arbejdsmarkedet, hvor man med et mellemøstligt klingende navn skal sende over 50% flere ansøgninger, for at komme til samtale. Det er uacceptabelt for både den enkelte, der oplever diskriminationen, og at vi som samfund tillader det,” siger Roger Courage Matthisen.

Lanceringen foregår på Union, Aula (lokale) på Nørre Allé 7, 2200 København. Torsdag d. 30. juni kl. 16.00-18.00.

Spørgsmål rettes til:Amalie Fudim Villesen: Amalie.Villesen@ft.dk // 61624663 eller
Roger Courage Matthisen: Roger.Matthisen@ft.dk // 61624650Pressehenvendelser rettes til Alternativets pressetelefon på: 33 37 48 61 Hvor kan du ellers møde os?Til demokratisk og mangfoldig valgfest i Cirkusbygningen. Vi holder et brag af et VALGBAL for Demokratiet & Mangfoldigheden - og alle er inviteret. Læs mere her. 

LÆS DET HER