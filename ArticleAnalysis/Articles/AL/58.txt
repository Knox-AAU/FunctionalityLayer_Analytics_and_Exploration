Alternativet trækker sig fra Vollsmose-plan. Den er ikke forenlig med vores menneskesyn. I dag skal byrådspolitkerne i Odense underskrive aftalen om fremtidens Vollsmose, men det bliver uden Alternativet. Abdirashid Abukar Abdi, Alternativets byrådsmedlem i Odense, kan ikke længere se sig selv i det forlig om fremtidens Vollsmose, der vil betyde nedrivning af 1000 boliger og genhusning af 3000 mennesker. I et interview med TV Fyn forklarer Abdirashid Abukar Abdi: -Vi har været med hele vejen i forhandlingerne og kæmpet for at sikre beboerne en ordentlig behandling. Ikke mindst en rimelig genhusning af de berørte beboere. Desværre har vi kun opnået en relativt ubetydelig indflydelse på aftalen, siger Abdirashid Abukar Abdi.- Jeg kan ikke stå inde for det længere. Det skyldes jo, at jeg snakker med mine vælgere derude, og dem er jeg nødt til at stå bag, siger Abdirashid Abukar Abdi og fortsætter: Jeg kan se, at der er mange beboere, der er utrygge. Det er dem jeg taler med, når jeg er i bydelen, og mange af dem føler ikke, at de er blevet inddraget nok i processen.Ved at trække sig fra aftalen, ønsker Alternativet at sende et signal til beboerne i Vollsmose om, at de er ligeværdige borgere, som har krav på samme respekt, som alle mennesker i Danmark har det. Læs mere om Alternativets forslag til en social bæredygtig boligindsats her 