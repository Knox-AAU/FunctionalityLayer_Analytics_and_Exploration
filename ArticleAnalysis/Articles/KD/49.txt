Vi skal have mentale hjælpepakker til en psykiatri, som for længst er i rød kurve. I dag kom det frem, at børn og unges trivsel bare falder, mens restriktionerne fortsætter. Vi er sociale mennesker. Vi har brug for fællesskaber. Nedlukningen har også én gang for alle bevist, at digitale relationer bare ikke er ligeså gode som de fysiske. Dem, hvor vi kan mærke hinanden med vores fingerspidser og ikke kun vores touchpad. Hvor vi mærker hud og ikke en glasskærm. Vi har brug for at se hinanden grine og ikke bare se reaktionsknapperne på zoom. Især de unge. Især de ældre. Men det gælder nok for os alle sammen. De unge har brug for venner for at finde sig selv. Børneforældrene har brug for en pause til sig selv og hinanden, så livet ikke bliver en lang gentagelse af arbejde, stress og hjemmeskoling. Vores ældre har brug for familien omkring sig, brug for besøg og brug for venner at ses med. Restriktionerne får smittetallene ned. Det er godt. Helt ubetinget godt. Men jeg frygter for den bombe, som kan springe under vores trivsel på sigt. At vi risikere en ny mental epidemi af stress-sygemeldinger, selvskade, angst, depression og selvmordsforsøg. Lige nu tæller vi Corona-sengepladser og antal indlagte på intensiv. Jeg frygter, at vi til sommer skal tælle sengepladser i psykiatrien og antal akut-sygemeldte. Her er der heller ikke sengepladser nok. Der er ikke ansatte nok. Psykiatrien har været i rød kurve længe. Glemt eller ignoreret. Hvis bomben for alvor springer under vores mentale trivsel, så skal sundhedsministeren finde en ny graf – hvor der er plads til problemer større end den røde kurve. Og hvad gør han så? Der er hjælpepakke til vores økonomi. Der mangler hjælpepakke til vores trivsel. Der mangler tilskud til psykologsamtaler, parterapeuter og massiv støtte til vores mange dygtige foreninger, som allerede er eksperter i at håndtere mennesker, hvor psyken gør ondt. TUBA bør støttes for at håndtere endnu flere sårbare unge i misbrugshjem, hvor de i et år ikke har kunnet komme ret meget væk. LMS bør støttes, så de kan hjælpe selvskadende unge, der bruger for meget tid alene. Sorggrupperne skal støttes, så de mange, som er blevet enker og alene i 2020 får hjælp, nu hvor vennerne er gemt væk bag en skærm. Center for Familieliv og mange andre gode foreninger skal støttes, så de kan hjælpe de mange parforhold, som er presset til det yderste. Vi har brug for mentale hjælpepakker. Nu. Vores mentale trivsel er spændt til bristepunktet. Hvis vi ikke passer på, så brister det. 