Det er naturligt med opgør i dansk politik for tiden. Der er mange opgør og mange partier, som for tiden oplever store uenigheder. Jeg tænker, om det faktisk kan være en helt naturlig reaktion på to årtier med en stor grad af enighed, topstyring og ekstremer.Debatten er nogle steder efterhånden sådan, at man skal gå til ekstremener i sine holdninger for at trænge igennem i en overskrift. Nuancer tager mere tid at forstå og tiden er sorteret væk. Det betyder, at man forholder sig til helt konkrete udmeldinger, hvor man skal kunne svare “ja” eller “nej”. Problemet er, at virkeligheden er langt mere kompleks. Vi har brug for værdier. Ikke mere “nødvendighedens politik”. Der findes ganske enkelt aldrig kun én nødvendig vej at gå. Det er altid et valg. Man må vægte fx sundhed, økonomi, frihed og mental trivsel mod hinanden og træffe et politisk valg. Nogle baserer det på mavefornemmelser i situationen. Jeg så hellere, politiske beslutninger blev baseret på grundlæggende værdier – ideologier, om man vil – som sætter en retning for partierne. Venstre påstår at være liberale, men foreslår sindelagskontrol af nye danskere. Konservative påstår at være netop konservative, men det er meget længe siden de har passet på hverken familierne eller klimaet, når der ikke har været valgkamp. Socialisterne følger deres ideologiske kamp mod privat velfærd og frie skoler – det er et problem for Danmark, men i det mindste gennnemskueligt og ideologisk ærligt. Vi har brug for værdier at styre efter. Værdier, som er de samme gennem mange forskellige kriser og tider. Værdier om at værne om vores familier, planet og kristne kulturarv. Værdier om at sætte det enkelte menneske i centrum. Uden værdier, så styrer man efter fokusgrupper, meningsmålinger og kommunikationsanalyser. Så vejrer man for vinden og hver gang man blæser til den ene side melder den anden side sig ud. I morgen blæser man så tilbage igen og så står man alene til sidst. Vi skal have fokus på værdier i politik. Menneskelighed, åndsfrihed og forvalteskab. Gode, gamle værdier som holder endnu og som bare trænger til, at vi bruger lidt mere tid på at tænke, lidt mindre på at føle i maven og mest af alt bare tillader os, at politiske spørgsmål aldrig er enten rigtige eller forkerte. Politik er altid et valg. 