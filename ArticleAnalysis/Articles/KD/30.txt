Hvor langt vil du gå for børnene?. Sådan lød spørgsmålet til en landsdækkende aktion i går, hvor tusinder klædt i gult gik eller løb for at bakke op om #Hvorerderenvoksen og kravet om minimumsnormeringer i øjenhøjde.KD stiller op i halvdelen af landets kommuner og er klar til at bakke op. Vi vil gå langt for børnene. Vores børn har brug for flere voksne omkring dem. Alt for mange små børn er overladt til sig selv i løbet af dagen. Pædagogerne knokler, men der er ikke nok af dem. Det går ud over børnenes muligheder for at udvikle sig og trives. Det går ud over de ansattes arbejdsvilkår, hvor en kort tissepause i løbet af dagen kan opleves som en luksus, man ikke har alle dage. Det går ud over forældrene, som afleverer deres børn i tillid til, at vi som samfund tager os af dem. Men alligevel går mange forældre på arbejde med ondt i maven, velvidende at forholdene i vores offentlige institutioner ikke er gode nok. I 2 år har bevægelsen #Hvorerderenvoksen råbt op om behovet for flere hænder i institutionerne. Gule balloner fyldte i valgkampen i 2019 og vil gøre det igen i 2021. Det er et råb, der kommer fra hjertet. Et råb om rimelige forhold, som vi kun kan støtte op om. Så vis din støtte til dem, sørg for at tagge dem og tage dem med, når vi kæmper for bedre normeringer. Foreningen er apolitisk for netop at få alle med. Vi står stærkere, når vi står sammen. Sammen kan vi gå rigtig langt for børnene. Tak også til #Hvorerderenvoksen for hele sidste uge, hvor de med stor iver gjorde ugen til børnenes uge! 