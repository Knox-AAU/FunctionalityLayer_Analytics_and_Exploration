COP26 er sidste chance for den gennemtænkte grønne omstilling. Verdens ledere mødes for at debattere, hvordan vi bedst håndterer klimakrisen globalt. Det er afgørende, at dette møde bliver brugt til bindende mål og konkrete planer. I alt for mange år har klimakampen handlet om overskrifter og katastrofescenarier.Klimakrise er i mellemtiden gået fra et fremtidsscenarie til en nutidig virkelighed. Vi har brug for konkrete planer. Verdens ledere bør samles om at sikre den nødvendige økonomi til en global grøn omstilling. Den skal være markedsbaseret og teknologineutral. Det betyder blandt andet, at man bør satse langt mere på kernekraften som en grøn energikilde, der kan drive verdens stigende energiforbrug. Derudover er det afgørende, at man på globalt plan har den samme debat om CO2e-skat, som vi har i Danmark – og handler på den. Klimabelastning skal prissættes, så markedskræfternes store, globale muskler sættes i den rigtige retning og investerer i den grønne omstilling. Det kræver stater, som regulerer markedet med en ensartet skat. Ikke stater, som punktbeskatter andre landes industrier eller bruger den grønne omstilling i handelskrige osv. Sidst men ikke mindst, så kræver COP26 en grundlæggende, moralsk forpligtelse fra os allesammen. Ansvar og evner skal følges ad, også i klimakampen. Vi kan alle gøre noget, og er dermed alle moralsk forpligtede på at handle ud fra den viden. COP26 er sidste chance for de gode, langsigtede løsninger uden panik og med teknologi frem for frygt. Den skal vi gribe. Se mere i min video her: https://kd.dk/der-skal-handles-paa-klimakrisen-nu/ 