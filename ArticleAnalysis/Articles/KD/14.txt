Afghanske tolke har kæmpet for Danmark og skal i sikkerhed. I dag er der møde i Udenrigsministeriet om de afghanske tolke, som har hjulpet Danmark og derfor er i livsfare. Ikke kun medarbejderne, men også deres familier frygter at miste livet til Taleban, hvis vi ikke hjælper dem.Vi taler om mennesker, som har hjulpet Danmark i et land, hvor der er krig. Mennesker, som har været villige til at risikere deres liv for den danske kamp. Det er mennesker, som vi skylder at tage til Danmark og give en fremtid hos os. Vi taler tit om, at Danmark skal være for mennesker, som VIL vores land. Det må stå uden nogen form for tvivl at tolke, som har hjulpet danske soldater og embedsfolk, VIL Danmark. Indtil videre har regeringen forsøgt at spise dem af med økonomisk støtte. Det er helt ude af proportioner. Hvis du er truet på livet og dine børn risikerer at blive slået ihjel, så er det fuldstændig ligegyldigt, hvor mange penge, der står på kontoen. Liv og sikkerhed kan ikke betales med danske støttekroner. KD ser frem til mødet med ministeren i dag. Vi er som samfund moralsk forpligtet på at sikre sikkerhed for de afghanere og deres familie, som har hjulpet Danmark. De skal mærke, at de værdier om menneskeværd, næstekærlighed og sikkerhed, som Danmark kæmper for i Afghanistan også findes, når de selv har brug for Danmark. 