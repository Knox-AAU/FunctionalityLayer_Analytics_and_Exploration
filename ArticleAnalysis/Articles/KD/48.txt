Velkommen ind i de lokale butikker!. I dag må tusindvis af små og lokale butikker slå dørene op. Flere har allerede meldt om nypudsede vinduer og stemning af juleaften. Rigtig mange mennesker har glædet sig til igen at se kunderne i øjnene og fornemme smilene bag mundbindet. Rigtig mange har også tabt hele deres opsparing på nedlukningen og ser frem til igen at få penge i kassen, så drømmen om deres butik holdes i live.Der er skrevet og sagt meget om nedlukning, samfundsøkonomi og folkesundhed. Dette er ikke sådan et indlæg. Jeg vil i stedet bare sende en helt konkret opfordring til, at man faktisk bruger de lokale butikker, når man kan. Det seneste år er vi mange, som har savnet dem. Det er vigtigt, at vi også faktisk støtter dem. Det er en gratis holdning at mene, at det er godt med lokale tøjbutikker, hvis man så bare køber sit tøj på Zalando. Genåbning kan ikke holde liv i butikkerne alene. At slå dørene op til butikkerne giver ikke automatisk indtægter til de selvstændige og liv i den lokale gågade. Det kræver, at man også faktisk bruger butikkerne, købet sit tøj, sine sko og sine ting lokalt. At man støtter dem økonomisk og ikke bare med opbakninger på sociale medier. Min opfordring i dag er derfor denne: duk op i dine lokale butikker. Tag hensyn, hold afstand til de andre og husk mundbind. Men smil med øjnene og brug butikkerne flittigt! De har brug for os som kunder. At være selvstændig og styre en lille butik er hårdt arbejde for at se sin drøm komme til virkelighed. Det er drømme, vi skal bakke op om. Vi har vist samfundssind, da vi blev hjemme. Nu skal vi vise samfundssind ved at komme ud i butikkerne. 