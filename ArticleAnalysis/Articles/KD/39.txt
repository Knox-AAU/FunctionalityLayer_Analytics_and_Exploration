Næste kvantespring skal være i psykiatrien. Hver femte unge har psykiske problemer. HVER FEMTE! Det er for det første en krise for den enkelte, som potentielt kan ødelægge hans/hendes liv og ungdom. For det andet er det en tikkende bombe under vores samfund og økonomi. Hvis de unge ikke får hjælp i tide, så står vi med den ene generation af voksne efter den anden med sygedage, indlæggelser og ondt i livet. Det går ud over familier og arbejdspladser over en bred kam, hvis 20% af en årgang ikke trives. Uden at skulle lyder overdramatisk, så truer krisen i horisonten og der er alt, alt for lidt fokus på at finde gode løsninger. Mistrivsel kan ikke løses af en fremtidig teknologi og hockeystavsprincippet gør kun problemerne større. Det eneste som reelt gør en forskel, er forebyggelse for børn og unge i dag og tidlig udredning og hjælp, så snart problemerne opstår. Hvis vi får fat i børn og unge i tide, kan mange problemer løses af PPR eller med få samtaler med en psykolog. I dag er der så lang ventetid til psykiatrien, at mange problemer når at vokse sig uoverskuelige for den enkelte og utroligt dyre for samfundet. Den årelange underfinansiering af psykiatrien må stoppe nu. Vi har ikke brug for bare at fremskrive investeringer med demografien. Vi har brug for massivt at investere i en bedre psykiatri og tidlig hjælp for børn og unge. Ellers står vi med et samfund og et arbejdsmarked som om ganske få år ikke kan hænge ordentlig sammen. Vi er nået dertil, hvor bilens lamper blinker rødt. Motoren får det ikke bedre af, at vi bare kører videre og lader som ingenting. Når først den er brændt sammen, er regningen langt dyrere, end hvis vi ser advarselslampen i dag og handler i tide. 