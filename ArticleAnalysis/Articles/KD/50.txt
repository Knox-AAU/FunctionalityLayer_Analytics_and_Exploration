Der er brug for et midtersøgende borgerligt parti – ikke en eks-statsminister, der keder sig. Det sker af og til, at jeg er enig med Lars Løkke Rasmussen. Den seneste tid har jeg været meget enig med ham. Der er helt afgjort brug for et midtersøgende borgerligt parti.Et parti, som tager afstand fra højrefløjens diskrimination i form af burkaforbud, smykkelove og imamlove. Et parti, som tager klimakrisen alvorligt, men ikke løser dem ved hjælp af venstrefløjens skattestigninger. Et parti, som kæmper for respekt for borgernes ret til at bestemme selv i deres eget liv. Et parti, som passer på vores landdistrikter og sikrer vækst og trivsel i hele landet. Lars Løkke har helt ret i analysen. Desværre er han den helt forkerte til at levere løsningen. Løkke har i sin tid ved magten indført centralisering af både kommuner og sundhedsvæsen. Han har siddet ved magten og stemt “ja” til smykkelove og burkeforbud. Han er gået til valg på en strammere udlændingepolitik og været bag 24-års-reglen. Han har i sin tid som statsminister ikke taget klimakrisen alvorligt, da muligheden var der. COP15 blev ikke et vendepunkt. Det er derfor ikke troværdigt, at han pludselig vil samle dansk politik gennem et projekt, som primært har hans initialer i fokus. Der er ingen værdier, ingen ideologi. Og det klinger for mig en anelse hult, når han pludselig vil agere frisk pust og opposition til den politik, han selv har stemt igennem og de holdninger og valgkampe, som har givet ham magten. Hvis man faktisk ønsker et midtersøgende borgerligt parti, så er KD eneste troværdige bud. Vi går ikke til valg på at stemme det modsatte af, hvad vi lige har gjort. Vi står fast og troværdigt på værdier – ikke frontpersoner alene. Og i modsætning til Lars Løkkes projekt, så er vi opstillingsberettigede til Folketinget. Så vælgerne kan faktisk få mandater for deres medlemsskab. 