KD’s landsmøde varsler gode tider. KD afholdte landsmøde i weekenden med fokus på familie, frihed og fællesskab. KD står fast på sin politik og kan som borgerligt midterparti være med til at flytte de andre borgerlige partier. Samtidig var det et landsmøde med fokus på kommunal- og regionsvalget. 174 kandidater er klar til at turnere land og rige rundt for at fortælle om KD’s politik.Jeg kunne fortælle meget om KD’s politiske fokus. Men det kan du læse om i landsmødetalen. I stedet vil jeg fortælle om KD’s fællesskab, som vokser hvert eneste år. I år var landsmødet igen vokset og fyldt med nye medlemmer. Der var god stemning hele weekenden og en fest lørdag aften, der varede til længe efter, jeg var gået i seng. En fest i et trygt fællesskab, vel at mærke. KD har de seneste år også tiltrukket mange medlemmer fra andre partier. Det kunne man mærke fra talerstolen, hvor flere var oppe og fortælle om, at de har forladt Radikale, Alternativet, Venstre eller Konservative for endelig at have fundet hjem i KD. Det er tegn på, at KD er netop, hvor vi skal være, når vi kan tiltrække medlemmer fra begge sider af de ellers fastlåste blokke i dansk politik. Politik handler ofte om uenigheder, konflikt og debat. Det er nemt at fortabe sig i de små detaljer og skabe fjendebilleder af hinanden. Derfor har jeg lyst til her i ferien at dvæle lidt ved det gode, politiske fællesskab, som KD også er. Et fællesskab som griner sammen og bakker hinanden op. Et fællesskab som vokser og har plads til flere. Så har du lyst til at være med, er der plads til dig. Uanset om KD er dit første parti eller du kommer andre steder fra. Der er valgkamp lige straks. Plakaterne skal sættes op på lørdag og der er brug for alle, som vil være en del af en politisk familie. 