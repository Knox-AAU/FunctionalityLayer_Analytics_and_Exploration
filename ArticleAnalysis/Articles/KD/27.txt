Vi vil ikke lade lokalsamfund være frie til at uddø. I sidste uge landede aftalen om elevfordeling på gymnasier. KD var med.Siden da har andre borgerlige partier kørt kampagne på, at aftalen gør de unge mindre frie. Det er ikke rigtigt. Forestil dig dette, illustrative og delvist fiktive eksempel: Der ligger et gymnasium i Bjerringbro og et i Viborg. Viborg tiltrækker et stort opland og via taksemeterordningen får de bedre og bedre økonomi. Bjerringbro er et mindre gymnasium. Her tiltrækker man måske ikke helt så mange unge. Minimumsgrænsen i den nye aftale er på 84 elever. Til sommer søger 82 elever mod Bjerringbro som deres førsteprioritet. Det betyder, at vi må flytte 2 elever, som har søgt til Viborg til Bjerringbro. De to elever får dermed deres andenvalg. Det er disse to elever, som Venstre og Konservative har fokus på. Uden aftalen risikerer Bjerringbro Gymnasium at lukke. Dermed må de 82 elever nøjes med deres andenvalg og flyttes til Viborg. Det er de 82 elever, som KD har fokus på. Og på lokalsamfundet i Bjerringbro, bylivet og lokalmiljøet. Derfor gik vi med i aftalen. For at sikre, at man kan vælge uddannelse i hele Danmark. Helt frie markedskræfter favoriserer de store og stærke, og lukker de små og lokale. Det vil KD ikke være med til. Det er samme decentrale og lokale tankegang, som vi tager med i forhandlingerne om udflytning af uddannelser. KD kæmper for uddannelse i hele Danmark. Det er frihed at kunne leve, uddanne sig og bo, også udenfor de større byer. 