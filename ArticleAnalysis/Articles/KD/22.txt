Civilsamfundet er afgørende for udsatte børn og unge. Sommerferie er en tiltrængt pause for mange af os. For andre er det tomme, hårde uger at komme igennem. Alt for mange børn og unge i Danmark lever i familier, hvor sommerferien er en hård tid. Skoledagen var deres eneste pause fra forældrenes drikkeri, familiens sygdom eller andre forhold som lægger et alt for stort ansvar på alt for små skuldre.Nu er det ferie fra skolen. Børnene burde slappe af og hygge sig. I stedet bliver de små voksne derhjemme i problemerne. Oftest alene. Her spiller civilsamfundet en livsforandrende, afgørende rolle for mange børn og unge. Kirker og forskellige foreninger laver sommerlejre og oplevelser for de mange udsatte børn og unge. De skaber minder og fællesskab for børn, som ellers står alene. Turene på lejr giver noget at fortælle om, når skolen begynder igen. Og vigtigst af alt giver det en pause fra hverdagen derhjemme. Det har alle børn brug for. Det er derfor helt afgørende, at foreningerne har gode vilkår til at lave tilbud for børn og unge. At der er støtte til dem fra finansloven og at der rundt i hele Danmark tænkes på dem, når der skal findes lokaler, lejre og økonomi. At vi i skolerne spiller godt sammen med foreningerne og hjælper børn og unge afsted på lejr. Civilsamfundet har netop det hjerte, der banker, når skolen holder fri. Det er foreninger, kirker, spejderklubber og meget andet, som giver børn og unge et fællesskab, når skoledagen er slut eller ferien sat ind. Vi skylder derfor vores levende civilsamfund en stor tak! Og gerne i form af økonomisk støtte, synlighed eller frivillige hænder på lejrene. Det er der tusinder af børn netop nu, som sætter ubeskriveligt stor pris på. 