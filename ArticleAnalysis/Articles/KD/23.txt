Man skal ikke blive syg af at arbejde. Årets folkemøde er netop slut. KD havde debut med en partiledertale, som vi udnyttede til at sætte fokus på sammenhængen mellem arbejdsudbud og stress. Vi har brug for flere hænder og hoveder på arbejdsmarkedet. Flere pædagoger, lærere, jordemødre og sosuer. Flere håndværkere, iværksættere og ingeniører.Vi skal derfor have gang i reformer, der sætter skatten ned på arbejde, tiltrækker udenlandsk arbejdskraft og gør det attraktivt at blive længere på arbejdsmarkedet, hvis man har lyst. Samtidig skal vi sikre, at de mange dygtige mennesker, som allerede ER på arbejde kan holde til det. Når over 400.000 danskere mærker stress i hverdagen, så har vi skabt et arbejdsmarked, som ikke egner sig til mennesker. Det skal stoppes! Der skal sættes ind med mere frihed til at løse opgaverne, som man lokalt finder bedst. Der skal penge til psykiatri og sundhed, så man får hjælp allerede ved de første tegn på stress. Og der skal indføres en familiepolitik, som skaber langt bedre mulighed for at skabe balance mellem arbejde og fritid. Stress må ikke blive et vilkår, som vi som samfund accepterer. Det tager vi ansvar for også i KD’s 2030-plan. Derudover var mange gode KD-folk afsted. Jens Rohde løftede en debat om kulturen, Margit Lund-Cramer talte med Bjarne Hartung om sundhedsvæsenet set fra regionalt og kommunalt perspektiv. KDU’s formand Hanna-Maria Smed Holte Lyng havde debat på en partiscene, og mange gode snakke foregik på hele pladsen. 