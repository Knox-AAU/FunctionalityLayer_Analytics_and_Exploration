Glædelig påske. Påskeugen er slut og hverdagen melder sig igen. En hverdag, som denne uge åbner bare lidt mere op. I den seneste uge har der været lokale stigninger i smitten, som har betydet at ikke alle skoler tager imod eleverne i morgen.Selvom de lokale nedlukninger er frustrerende for dem, som de rammer, så viser det, at vi i Danmark kan håndtere en langt mere decentral og fleksibel krisestyring. Vi skal netop passe på hinanden, både vores helbred, vores virksomheder og vores trivsel. Der er mange ting, som skal balancere i den hverdag, som begynder igen i morgen. Indtil videre har regeringen valgt en kontrollerende og statsstyret tilgang til genåbningen. Det har betydet, at en lille frisør i Pjedsted – en by med under 1000 indbyggere – har været lukket i måneder, fordi man er bange for smitteudbrud på Frederiksberg. Landsbyerne bliver ikke set som sig selv, men alene som et tal i rækken. Én virksomhed ud af mange. KD sidder ikke med til forhandlingerne om genåbning. Hvis vi gjorde, ville vi tage den sunde fornuft med. Lokalt ansvar i kommunerne frem for stram styring fra staten. De små nedlukninger i påsken har vist, at det godt kan lade sig gøre hurtigt at lukke en skole eller et område, hvis smitten stiger. Alle de andre områder burde have lov til at åbne i mellemtiden. Det vil så betyde, at ikke alle åbner samtidig. At nogle danskere må vente længere end andre med at spise på fortovscaféen eller komme i skole alle dage. Er der forskel på smittetal, må der også være forskel på hvor åbent man kan holde. Det er sund fornuft. Hos os er sund fornuft trods alt vigtigere end, at alle er ens. 