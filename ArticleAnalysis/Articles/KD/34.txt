Skolestart skal være forældrenes valg!. Det nærmer sig den tid på året, hvor mange forældre bliver mødt med en besked om, at barnet skal gøres klar til skolestart. For langt de fleste er det problemfrit og barnet glæder sig til det nye, store skridt.Det burde være en selvfølge i vores samfund, at alle beslutninger om et barns hverdag først og fremmest ligger hos forældrene. Vi kan svinge os op og kalde det familiens suverænitet – eller bare sund fornuft. Forældrene kender barnet bedst og er sammen med det hver dag. Det er kommunen ikke. Der hersker en meget stærk kraft i samfundet om, at børn skal frem i systemet så hurtigt som muligt. Det er billigere. Men det er ikke altid bedre – i hvert fald ikke for alle børn. Den bedste investering i børns læring, dannelse og fremtid er, at sikre at barnet er klar til at lære, før vi placerer det foran en tavle. Modenhed er meget individuelt, det skal vores samfund kunne rumme. Man kommer ikke bagud i skolen, ved at starte et år senere end de andre børn. Men man kommer bagud, hvis man starter før man er klar, og derfor slet ikke er modtagelig for den undervisning, man skal indgå i og modtage. Derfor skal forældre helt selv vælge pasning og skolestart for deres børn. Helt selv vælge, om barnet skal passes ude eller hjemme, når han eller hun er lille. Helt selv vælge, om og hvornår han eller hun skal starte i børnehave og vælge, hvornår han eller hun er klar til at begynde i skole. Det vigtigste er, at vi ser det enkelte barn – og hvem er bedre til det end forældrene. 