Skolereformen er dumpet – igen. I weekenden kom det endnu engang frem, at skolereformen er dumpet. Eleverne er hverken blevet gladere eller fagligt stærkere. Jeg har stor forståelse for alle fagfolk på hele skoleområdet, som står og tænker: “Hvad sagde vi”. For det blev jo sagt dengang i 2013. Den daværende røde regering insisterede på, at alle vi skeptikere skulle give reformen en chance. De lange skoledage skulle nok virke – bare vent og se.Så vi ventede. Og ventede og ventede. Uger blev til måneder og månederne til år. Snart var de første små poder i eksperimentet blevet teenagere og ventetiden fortsatte.  Alle evalueringer undervejs fortalte samme sprog: Reformen virker ikke.  Regeringen blev ved med at mene, at der ville vise sig en god løsning i morgen og at lige pludselig ville en fejlslået reform blive en succes, hvis den bare fik lov at fejle længe nok.  Vi har ikke brug for flere statsstyrede reformer af folkeskolen. Vi har grundlæggende brug for, at vi fra statsligt hold lader skolerne være i fred. Giver dem frihed til at drive skoler, som de selv ser bedst. Regeringen bad i 2013 alle de mange skeptiske lærere og pædagoger om at vise staten tillid og implementere en reform, som var spået tæt på ingen mulighed for succes. Det er på tide, at staten og regeringen viser skolerne, lærere, pædagoger, forældre og elever tillid og giver dem friheden tilbage. Staten har nu eksperimenteret med vores børn i 7 år. Det er på tide, de erkender nederlaget og lader skolerne drive selvstyrende skoler. Ikke gennem eksperimenter i Holbæk og Esbjerg, men gennem en helt grundlæggende og én gang for alle frisætning af alle skoler.  Så slipper regeringen også for at skulle bryde tankerne med, hvilken reform de skal sætte i stedet for deres seneste fiasko. Bare rolig, det kan skolerne selv finde ud af. Så får ministeren tid til meget andet. 