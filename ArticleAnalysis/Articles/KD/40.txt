Påsken er en vigtig tid på året. De fleste af os har gode minder fra påskeferie, påskemiddage og gudstjenester i påskens helligdage. Selvom julen ofte løber med opmærksomheden og virkelig formår at tælle ned, så er påsken også en del af årets gang.Vores kristne kulturarv er afgørende for sammenholdet i Danmark. Ikke fordi man kun er dansk, hvis man er kristen. Slet ikke. Men fordi kristne værdier om ligeværd, næstekærlighed, frihed og tilgivelse er værdier, som gennemstrømmer vores samfund og vores måde at forstå os selv og hinanden på. Det skal vi holde fast i. Folkekirken har en særstatus i vores samfund som ikke kun en trosretning, som man kan vælge til eller fra, men også som en institution, der binder os sammen. Ligesom fx folkeskolen gør – uanset om man gik på privatskole eller ej. Vi har noget, vi er fælles om. Værdier, vi genkender. Jeg håber, at netop vores kristne kulturarv vil strømme igennem også i denne påske, selvom kirkerne ikke får lov at fejre påske, som de plejer. At det vil give eftertanke og hjerte både i debatterne om danske børn i Syrien, om tonen på nettet og om alt det andet, som vi kan diskutere med hinanden. Vi er forskellige – og det er godt. Men påsken minder os om, at vi også tilhører samme land og samme folk. Måske det kan gøre også vores uenigheder mere næstekærlige, rimelige og ligeværdige fremover. God påske 