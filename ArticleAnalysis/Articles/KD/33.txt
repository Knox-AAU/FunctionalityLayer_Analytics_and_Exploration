Klimapolitik skal ikke laves på en serie fra HBO. Jeg var i dag igennem i P1 til en kort samtale om moderne kernekraft. Også her præsenteres jeg for serien om Tjernobyl fra HBO og bliver spurgt, om jeg er bange. Klimaudfordringerne er reelle og alvorlige. Frygt er en naturlig reaktion, men det må ikke være ud fra frygt, at klimaløsningerne vælges. Når vi skal skabe en bæredygtig omstilling i Danmark og resten af verden, skal det være på baggrund af videnskaben – ikke serier fra HBO. Frygt er en naturlig følelse, når store kræfter er på spil. Men det skal være fornuften, som i sidste ende træffer beslutningen. Vi skal opstille objektive kriterier for fremtidens bæredygtige energi. Kriterier for pris, naturressourcer, genanvendelse, affaldshåndtering og meget mere. Det er en politisk opgave og utroligt vigtigt. Det er ikke en politisk opgave at bestemme, hvilke teknologier, markedet og forskningen skal føre frem. De teknologier, som lever op til de bæredygtige kriterier skal fremmes – uanset, hvilke de er. Programmet fra P1 sluttede med at værten konkluderede, at den form for rationel tilgang til klimahåndtering og energi står KD lidt alene med. Det er muligt, det er sådan nu. For fremtiden har jeg tillid nok til mine kolleger i andre partier til, at de også en dag baserer klimapolitik på videnskab og objektive kriterier frem for frygt, fordomme eller serier på streamingtjenester. 