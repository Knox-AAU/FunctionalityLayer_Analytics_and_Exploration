Børns sygedage kommer til afstemning i denne uge. I denne uge skal Folketinget stemme om et borgerforslag, som vil give børn ret til at være hjemme med mor eller far, når de er syge.Borgerforslaget har vi støttet og promoveret flere gange, fordi børn selvfølgelig skal kunne være hjemme ved sygdom. Forslaget er endda beskedent og sætter hverken antal dage eller andet konkret på. I KD har vi større ambitioner. Vi stemmer naturligvis for forslaget. Derfra bruger vi forslaget til at rejse debatten til at handle om, at vi også på arbejdsmarkedet skal kunne forhandle rettigheder igennem, som rækker ud over arbejdspladsen alene og sikrer et familievenligt arbejdsmarked. Ikke for at udelukke de mange uden børn, men for at imødekomme dem med. Vi er villige til at tage den helt store debat og endda diskutere, hvordan vi finder pengene gennem en forsikringsordning som den svenske. Vi skal også sikre arbejdsudbuddet i Danmark og derfor ikke trække forældre ud af arbejdsstyrken uden at finde tiden et andet sted. Tingene skal hænge sammen. Afstemningen i denne uge er første vigtige skridt til at sikre et klart signal: Børn skal have ret til at være hjemme, når de er syge. Det er godt for børnene, familien og for samfundet, når barnet får omsorg og smitten holdes nede. Herfra skal vi gøre debatten om det familievenlige arbejdsmarked større og helt generel, så vi sikrer at familier får frihed til at vælge den hverdag med forældre, børn, pårørende osv., som er bedst for lige netop dem. Her er arbejdsmarkedets parter vigtige medspillere, også efter afstemningen i denne uge. 