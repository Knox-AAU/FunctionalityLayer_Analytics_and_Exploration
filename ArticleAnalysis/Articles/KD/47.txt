Tillykke til Armin Laschet. Efter et relativt tæt valg er Laschet blevet valgt som ny leder af CDU. Jeg og resten af KD ønsker ham tillykke med valget og ser frem til et godt samarbejde.Jeg kan se, at mange danske medier kalder ham ny leder af det “konservative” parti, CDU. Selvom CDU’s politik måske nok ligger i samme retning som den konservative ideologi, så er det bare ikke helt rigtigt. CDU står for Christlich Demokratische Union – altså den kristendemokratiske union. Jeg bliver af og til spurgt, hvorfor der ikke i Danmark er så meget fokus på KD og kristendemokratisk ideologi. Dette er naturligvis ikke hele forklaringen, men dog noget af den. Medierne har en tendens til at skrive kristendemokrati ud af fortællingerne om Europa, selv når det ikke er rigtigt. Om det er ond vilje eller mangel på viden, skal jeg ikke kunne afgøre. Ikke desto mindre, er CDU kristendemokrater. Et af de største partier og toneangivende for EU og Europa. De er vores tyske søsterparti og jeg ser meget frem til at få et godt samarbejde med Laschet, når Corona igen tillader rejser til vores naboland. Et stærkt internationalt samarbejde er afgørende for vores alles muligheder. Det er afgørende, at vi kan handle på tværs af grænser og gøre hinanden rigere. Det skaber muligheder for at udvikle nye virksomheder i Danmark. Det betyder også, at der er nogle for hvem international handel kan føre til arbejdsløshed. Det skal vi naturligvis tage hånd om. Vi har i Danmark et socialt sikkerhedsnet og mulighed for uddannelse, som skal sikre, at et internationalt samarbejde ikke efterlader fattigdom i sin slipstrøm. Laschet er ny på posten som leder af CDU. Han skal have lov at gøre posten til sin egen og løfte en tung arv fra Merkel. Jeg ønsker ham alt det bedste med opgaven og endnu engang tillykke med valget. 