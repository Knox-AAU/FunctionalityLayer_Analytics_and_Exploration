Venstre vil styrke sundhedsvæsenet, der sætter borgeren i centrum . Vi står overfor et folketingsvalg, der kommer til at være afgørende for vores sundhedsvæsen. I Venstre ønsker vi at skabe et sundhedsvæsen, hvor patienten er vigtigere end systemet. Det har vi arbejdet for i mere end 20 år. Men Socialdemokratiet har sat udviklingen i stå. Ventelisterne er rekordlange, og vores psykiatri er hårdt udfordret. Derfor præsenterer Venstre sin vision for fremtidens sundhedsvæsen, hvor det er patienten, der er i centrum.En af de akutte udfordringer i sundhedsvæsenet er de lange ventetider. Flere tusinde kan i dag ikke modtage den operation, de venter på, fordi ventetiderne er så lange. Det er mennesker, der lever med smerter og utryghed. Det er ikke godt nok. Derfor vil Venstre afsætte 1 milliard kroner årligt til at nedbringe ventelisterne. Det kan eksempelvis gå til lokale løntillæg til medarbejdere, der tager ekstra vagter, eller til at udnytte operationskapaciteten bedre.Vores psykiatri er i den grad udfordret. Hvert år er 580.000 mennesker i kontakt med sundhedsvæsenet på grund af udfordringer med deres mentale helbred. Op mod hver anden af vores unge mistrives. Vi hører om psykiatere, der må udskrive patienter for tidligt, for at gøre plads til nye patienter. Ved sidste valg gav Socialdemokratiet et valgløfte om en 10-års plan for psykiatrien. Det har de desværre ikke indfriet.Derfor går Venstre til valg på en reel 10-års plan for psykiatrien, der sætter ambitiøse, nødvendige og finansierede mål, der skal give den samlede psykiatriske indsats, og den tidlige forebyggende indsats et løft. I dag er der for mange patienter i psykiatrien, som oplever forløb, der er usammenhængende og utilstrækkelige. Derfor vil vi give patienter med psykiske lidelser en ret til pakkeforløb, så de kan få en langt mere sammenhængende indsats end i dag. Venstre vil også styrke kapaciteten til udredning og behandling, så efterspørgslen kan imødekommes.Venstre vil investere i et nyt sundhedsvæsen, der sætter patienten først. Det vil kræve massive investeringer. Men det er investeringer, som Venstre er klar til at lave, for at sikre et bedre og mere nært sundhedsvæsen.Læs hele udspillet her. 