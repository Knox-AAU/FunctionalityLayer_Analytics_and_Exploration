Ellemann-Jensen: Vores bidrag til Ukraine skal øges yderligere. Ukraines præsident, Volodymyr Zelenskyj, talte tirsdag til Folketinget med et klart budskab: Han er taknemmelig for den principfaste støtte, som Danmark, den danske befolkning og danske virksomheder har vist ukrainerne. Det kan vi alle med rette være stolte af. Men vi må samtidigt huske os selv på, at kampen for fred og frihed langt fra er forbi.Krigsforbryderen Putin fortsætter i skrivende stund sine modbydelige bombardementer af helt og aldeles uskyldige mennesker. Præsident Zelenskyj fremhævede i sin tale blandt andet skibsværftsbyen Mykolajiv, som hverken udgør en trussel mod Rusland eller er et vigtigt, militærstrategisk mål. Alligevel har russerne jævnet store dele af byen med jorden ved brug af utallige missiler, luftbomber, granater og miner.Det er ganske enkelt en meningsløs ondskab, som ukrainerne er oppe imod. Og deres behov for vores hjælp er på ingen måde blevet mindre siden krigens begyndelse. I Danmark og i Vesten må vi derfor ikke træde på bremsen et eneste sekund i forhold til vores sanktioner af Rusland. Alt vi kan gøre for at mindske krigsforbryderen Putins krigskasse må og skal sættes i værks og fastholdes.Derudover bør vi øge vores bidrag til Ukraine på flere fronter. Heriblandt bør vi kigge på muligheden for at støtte den ukrainske hær med flere våben. Det ukrainske folk har vist hele verden, at fred og frihed er værd at slås for. Men de tapre mænd og kvinder, som risikerer liv og lemmer for at forsvare deres hjemland, er naturligvis dybt afhængige af de våben, de råder over. Her kan og bør vi i Danmark påtage os et større ansvar. Endeligt skal vi i EU være klar til at bidrage betragteligt til genopbygningen af Ukraine. Vi har midlerne til at gøre en forskel i den proces, og dem skal vi selvfølgelig gøre brug af. Det skal Danmark presse på for i Bruxelles. 