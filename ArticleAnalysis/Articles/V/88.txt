Nytårshilsen: Fra turbulens til klar offensiv. Endnu et år går snart på hæld, og 2021 har ikke skortet på politiske begivenheder. Statsministerens ”sletterier” på telefonen og cornapandemien har fyldt meget, og begge dele kommer nok også til at fylde en del i det kommende år.Det skal da heller ikke være nogen hemmelighed, at 2021 har været et turbulent år for Venstre. Særligt begyndelsen på 2021 var hård for hele organisationen, men vi stod sammen. Vi fandt arbejdshandskerne frem, og situationen er nu vendt. Meningsmålingerne går opad, og i flere målinger er blå blok nu igen størst.Venstre har de fleste steder haft et fornuftigt kommunalvalg, og på landsplan endte vi igen som det klart største borgerlige parti - vi fik 34 borgmesterposter og fordoblede antallet af regionrådsformænd. Resultater, som I alle har bidraget til: medarbejdere, folkevalgte og Danmarks bedste politiske bagland!Når jeg kigger tilbage på året, der er gået, kan jeg med ro i sindet sige, at vi igen har vist, at Venstre er et ansvarligt parti, der bruger sin indflydelse til at trække Danmark i en mere borgerlig retning med mere frihed og flere muligheder for den enkelte.Vi har præsenteret vores plan for et styrket sundhedsvæsen, og vi har været med i brede aftaler om blandt andet fremtidens landbrug og en stor infrastrukturplan frem mod 2035.Helt konkret har vi været med i 73 aftaler ud af i alt 89. Vi har præsenteret næsten 20 politiske udspil, og endnu flere politiske meldinger, der har været dagsordensættende. Og vi har fremsat hele 47 beslutningsforslag i sidste folketingssamling.Med dette in mente vil jeg gerne slutte det sidste nyhedsbrev i 2021 af med et stort TAK.Vi ved godt, at det ikke udelukkende har været sjovt at være medlem af Venstre det seneste års tid, men I har bakket op og troet på projektet alligevel. Det skylder vi jer en stor tak for.Tak for jeres utrættelig indsats, for altid at klø på og for jeres loyalitet.Hvad 2022 byder på ved ingen - måske vi får endnu et valg? Hvis det er tilfældet, så vil vi være klar.Til sidst vil jeg ønske jer et lykkebringende nytår.