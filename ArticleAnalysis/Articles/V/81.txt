Blå blok vil levere ægte boost til presset dansk arbejdsmarked. Danske virksomheder har akut brug for arbejdskraft. Derfor stiller Venstre sammen med LA, NB og K i dag forslag om at gøre adgangen til kvalificeret international arbejdskraft nemmere – og vi gør det med større ambitioner.En lille, midlertidig ordning med for mange krumspring og for meget bøvl. Så kort kan man karakterisere regeringens forslag til af skabe adgang til mere international arbejdskraft. Og derfor kan blå blok selvfølgelig ikke stemme for regeringens løsning.For vi skal løse det store problem, at alt for mange arbejdspladser rundt omkring i Danmark lige nu mangler de rigtige hænder og hoveder til at styrke dansk vækst og økonomi. Men vi skal gøre det ordentligt og selvfølgelig på rimelige arbejdsvilkår.Derfor har Venstre i dag, sammen med LA, NB og K, fremsat et forslag, som på helt afgørende punkter vil gøre en mærkbar forskel for de danske virksomheder – og dermed hele arbejdsmarkedet, hvor vi har brug for arbejdskraft.Advarselslampen har blinket mere og mere over flere måneder. Og antallet af ubesatte stillinger tælles nu i flere tusinder. Det er en helt uholdbar situation, som har potentialet til at slå bunden ud af dansk økonomi, hvis ikke vi får nogle ordentlige værktøjer i spil.Det er vi enige om blandt de blå partier. Og vi kan med fredagens halvbagte aftale konstatere, at regeringen hverken kan eller vil løse de store udfordringer, som Danmark lige nu står og ser ind i.For det første skaber regeringens plan slet ikke det antal hænder og hoveder, som vi har brug for på det danske arbejdsmarked. Den dækker knapt det hul, regeringen selv har skabt med sine reformer. For det andet, så er der tale om en ordning for international arbejdskraft, som kun går over to år og med en lang begrænsninger.Det er ikke godt nok for et økonomisk ansvarligt parti som Venstre. Og derfor sætter vi nu sammen med andre borgerlige partier hælene i og er kommet med vores eget forslag.Først og fremmest ønsker Venstre og de øvrige blå partier at sænke beløbsgrænsen til 360.000. Desuden ønsker vi en permanent og større ordning, da udfordringerne er markante. Endelig vil vi gøre det muligt at rekruttere fra såkaldte tredjelande, som Danmark i forvejen har god kontakt til. Det er i alt 60 lande verden over med eksempelvis lande som Indien, Malaysia eller Brasilien.I den mindre ende vil vi også udvide fast track-ordningen og sikre, at vi bliver bedre til at fastholde internationale studerende, som tager en uddannelse i Danmark. Og ikke mindst få mere spjæt i bureaukratiet, så virksomhederne hurtigt og præcist kan få svar.Regeringen og aftalepartierne står nu ved en skillevej: Vil de krampagtigt holde fast i en løsning på international arbejdskraft, som man ikke har flertal for. Eller vil man indlede en forhandling om et vigtigt problem for Danmark – og gerne med de fire borgerlige partier, som har et klart bud på den rette vej frem.Venstre er klar. Problemet bør løses – men det skal løses ordentligt. Ikke med halvbagte løsninger uden den ønskelige effekt.