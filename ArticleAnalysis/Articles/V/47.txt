Jakob Ellemann-Jensen: Vi vil have indblik i anklagerne mod Claus Hjort Frederiksen. Rigsadvokaten har i dag meddelt justitsminister Mattias Tesfaye (S), at anklagemyndigheden anbefaler, at sigtelsen mod Claus Hjort Frederiksen for landsforræderi ændres til en egentlig tiltale, så der kan rejses en sag ved en domstol.Dermed har sagen mod Claus Hjort Frederiksen taget et nyt skridt, og det er nu op til justitsministeren og regeringen at beslutte, om anbefalingen skal følges. Men sagen mod Claus Hjort Frederiksen kompliceres af, at han som Folketingsmedlem er beskyttet af immunitet. Og den skal ophæves, hvis sagen skal for en domstol. Beslutter regeringen derfor at rejse tiltale, skal Folketingets medlemmer tage stilling til, om Claus Hjort Frederiksens immunitet skal ophæves."Regeringen må beslutte, om den vil rejse en tiltale mod Claus Hjort Frederiksen. Når regeringen frem til den beslutning, skal Folketingets medlemmer tage stilling til, om Claus Hjort Frederiksens immunitet skal ophæves. I min optik er det fuldstændig utænkeligt, at Folketingets medlemmer skal stemme om et andet folketingsmedlems immunitet uden at vide, hvad han er anklaget for", siger Venstres formand, Jakob Ellemann-Jensen og fortsætter:"Hvert eneste folketingsmedlem er alene bundet af egen overbevisning, og derfor skal man selvfølgelig have indblik i sagerne, som man stemmer om som medlem af Folketinget. Det gælder også i denne sag. Folketingets medlemmer kan ikke stemme i blinde".Anklagemyndigheden anbefaler, at man rejser anklage efter straffelovens paragraf 109 om landsforræderi. Det kan straffes med fængsel i op til 12 år."Det er meget, meget alvorlige anklager, der rettes mod Claus Hjort Frederiksen. Derfor er det også kun rimeligt, at der er kendskab til, hvad tiltalen drejer sig om. Når vi står med så principiel en sag, så manglede det bare, at der var et tilstrækkelig oplyst grundlag til at tage en beslutning om, hvorvidt immuniteten skal ophæves eller ej", siger Jakob Ellemann-Jensen.