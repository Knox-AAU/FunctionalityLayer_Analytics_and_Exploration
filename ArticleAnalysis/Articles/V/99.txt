Nyt udspil: Sundhedsvæsnet skal tættere på danskerne. Et godt og trygt sundhedsvæsen er en af de vigtigste grundpiller i vores velfærdssamfund. Og her har vi gjort markante fremskridt siden 2001.Langt flere overlever alvorlig sygdom, og vi har genskabt tilliden til kræftbehandlingen. Vi har indført stærke patientrettigheder. Vi har bekæmpet ventelister. Vi har løftet kvaliteten. Vi har tilført markant flere penge til sundhed og over hele Danmark bygges nye, moderne supersygehuse.Det er godt. Men der er også behov for nye markante fremskridt for at ruste sundhedsvæsenet til fremtiden. Vi kan ikke bare gøre mere af det samme. Vi er nødt til at gøre noget anderledes. Venstre vil bringe sundhedsvæsenet tættere på danskerne. Vi vil styrke det nære sundhedsvæsen markant, så flere danskere kan få behandling af høj kvalitet tættere på, hvor de bor. Både af hensyn til patienterne, der fortjener mere nærhed og større sammenhæng. Men også fordi det er en hel nødvendig omstilling af vores sundhedsvæsen, hvis vi skal sikre os, at sygehusene kan følge med og ikke drukner i patienter i de kommende år.Efter 2,5 års nølen har regeringen endelig fremlagt et udspil på sundhedsområdet. Det er godt nok en uambitiøs og tynd omgang, men det er i det mindste en - langsom - start. Det haster stadig med en egentlig sundhedsreform. Og derfor har Venstre netop fremlagt vores ambitiøse forslag til de kommende sundhedsforhandlinger. Vi er klar – lad os nu komme i gang.Vi skal eksempelvis supplere de specialiserede sygehuse med tilbud, der er nære og lokalt forankrede. En af løsningerne er 35 moderne, nyindrettede sundhedshuse med flerlægepraksis, kommunale funktioner og udgående sygehusfunktioner. Sundhedshusene skal bidrage til at forbedre patientbehandlingen, så langt flere borgere skal kunne få fx behandling tættere på, hvor de bor – og dermed uden at skulle ud på en længere køretur.Og vi vil meget mere end det. For ligesom kvaliteten i sundhedsvæsnet er for forskelligartet kommunerne imellem, så er akutberedskabet også for langsomt om at komme frem visse steder i landet. Det duer selvfølgelig ikke, for borgerne skal kunne føle sig trygge, hvis der sker ulykker eller opstår akut sygdom.Med 15 nye kørende akutberedskaber - kan være ambulancer, akutlægebiler og akutbiler – kan vi sænke responstiden i de dele af landet, hvor der er mest brug for det.Ikke bare den akutte hjælp halter flere steder. Det gør også den almindelige lægedækning, hvor Venstre foreslår 1.700 flere praktiserende læger i 2035. Det skal ske via en række initiativer, men især ved at uddanne markant flere praktiserende læger.