Fælles blåt brev: Fremryk forhandlinger om forsvarsforlig. Venstre og de øvrige blå partier opfordrer statsministeren og forsvarsministeren til at fremrykke forhandlingerne om det næste forsvarsforlig.Kære statsminister og forsvarsminister De seneste dage har vi alle været vidne til Ruslands grusomme invasion af Ukraine. Putin har valgt vold, ødelæggelse og den stærkes ret som sin vej. Det understreger behovet for, at vi fra dansk side indstiller os på en ny sikkerhedspolitiske virkelighed, og det skal også afspejle sig i vores forsvarspolitik både nu og fremover.Dansk forsvar skal derfor have flere penge her og nu. Der er behov for et markant og væsentligt beløb allerede i år som en særbevilling til at opruste og fylde lagrene. Vi opfordrer derfor regeringen til øjeblikkeligt at sætte gang i politiske drøftelser på området, så vi kan vedtage et nyt forsvarsforlig, så hurtigt som muligt.Vi mener, at vi fra dansk side skal sende et klart signal til vores allierede og vores modstandere om, at vi er klar til at stille op og engagere os i vores egen sikkerhed. Vi skal derfor i højere grad være i stand til at forsvare os selv og vores alliancepartnere i NATO. Det indebærer en oprustning af det danske forsvar.En sådan oprustning kan ikke ske over natten. Materielanskaffelser på forsvarsområdet er langstrakte, og uddannelse af soldater og personel tager tid. Set i lyset af den sikkerhedspolitiske udvikling, vi har set de sidste dage, har vi behov for at påbegynde denne oprustning af vores forsvar straks.Vi mener, at der snarest muligt skal indkaldes til forhandlinger for at øge Forsvarets budgetter væsentligt allerede fra indeværende år. Især set i lyset af de markante ubalancer i styringen af Forsvarets økonomi, som blev tydelige mod slutningen af 2021.Vi sender hermed en fælles opfordring til, at forhandlingerne om det næste forsvarsforlig fremrykkes, og at der således indkaldes til forhandlinger hurtigst muligt med henblik på at få lagt en plan for at opfylde Danmarks forpligtigelser overfor NATO.Det er vores pligt at sikre et dansk forsvar, der hænger sammen – også økonomisk. Både nu og på sigt. Det er et essentielt signal til vores internationale samarbejdspartnere, som Danmark er bedst tjent med. Med venlig hilsen Jakob Ellemann-Jensen, formand for VenstreSøren Pape Poulsen, formand for Det Konservative FolkepartiMorten Messerschmidt, formand for Dansk FolkepartiPernille Vermund, formand for Nye BorgerligeAlex Vanopslagh, formand for Liberal AllianceIsabella Arendt, formand for Kristendemokraterne 