Pressemeddelelse: Venstres nye klimaplan: Vil investere 60 mia. i den grønne omstilling. Det er denne politiske generations største opgave at lave en ansvarlig, grøn omstilling af Danmark. En omstilling, hvor vi skaber arbejdspladser i stedet for at jage dem ud af landet. Skal vi lykkes med det, så kræver det politisk vilje til at skaffe ansvarlig finansiering til de nødvendige investeringer i både klima og natur.Venstre lancerer nu en ansvarlig og ambitiøs grøn 2030 plan, hvor man vil investere 60 mia. kr. på grøn omstilling af danskernes boliger, grønt håndværkerfradrag, flere ladestandere, renere drikkevand, skovrejsning, ny grøn forskning og en række andre vigtige grønne investeringer.Til det formål vil Venstre sælge en del af Ørsted - nærmere bestemt statens andel af den internationale havvindmølle-forretning. Ørsted vil dog fortsat beholde sine danske kraftværker, så dem vil Venstre ikke sælge, men beholde under statsligt ejerskab. Salget af statens andel af den internationale havvindmølle-forretning berører dermed ikke kritisk infrastruktur.Putins krig i Ukraine og den alvorlige energikrise har gjort, at den grønne omstilling haster endnu mere. Derfor skal vi være klar til at investere markant i omstillingen. Det vil vi gøre ved at skabe et økonomisk råderum, der skal bruges på klimaet frem mod 2030. For hvis ikke Folketinget er klar til det, så vil alternativet være stigende skatter og afgifter, hårde nedskæringer i velfærden eller manglende klimahandling. Venstre ønsker ingen af delene. Vi ønsker en ansvarlig grøn omstilling.”Jeg mener, at man i klimapolitikken skal man måles på sin vilje til prioritere og ikke bare gode intentioner og hensigtserklæringer. Derfor er det for mig en svær, men rigtig, prioritering at sælge ud af statens andel af Ørsted. Danmark står midt i en alvorlig klimakrise og en energikrise, hvor vi er i kamp mod Putin. Det skal vi reagere på. Vi kommer nu med dansk politiks mest ambitiøse og ansvarlige, grønne 2030-plan. For vi skal sætte tryk på den grønne omstilling, så vi kan skabe gode danske arbejdspladser i hele landet, blive uafhængige af russisk gas og nå vores klimamål,” siger Venstres formand Jakob Ellemann-Jensen.”Den grønne omstilling skal være århundredets erhvervsmulighed for Danmark. Vi skal være førende, når det gælder om at lave grønne løsninger, der kan gøre nytte i udlandet. Og jeg må bare sige, at jeg er dybt bekymret for venstrefløjens klimapolitik, hvor man dynger danskerne og danske virksomheder til med nye skatter og afgifter. Det vil i stedet sende rigtig mange arbejdspladser til udlandet sammen med vores udledninger. Det gør ikke noget godt for hverken klimaet eller for Danmark,” siger Jakob Ellemann-Jensen.Læs hele planen her.For yderligere information:Venstres Pressetelefon33 37 45 81