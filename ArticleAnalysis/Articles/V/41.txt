V-formand: Vi skal løfte Danmarks forskning i forsvarsteknologi. Hvis dansk forsvar skal være rustet til at håndtere fremtidens trusler, skal vores forskning i militært udstyr og teknologi op i et helt andet gear. Det gearskifte bør ske i takt med den generelle styrkelse af Forsvaret, som vi har besluttet i Folketinget med det nationale kompromis om dansk sikkerhedspolitik.Danmark er nemlig sakket markant bagud, når det kommer til forsvarsforskning, da vi prioriterer området væsentligt lavere end flere af vores nordiske naboer. I perioden fra 2000 til 2019 brugte Danmark ca. 0,25 pct. af de årlige forsvarsudgifter på forsvarsforskning, mens Norge brugte knap 2 pct.Derfor har vi i Venstre fremlagt en række konkrete forslag til at løfte dansk forsvarsforskning.For det første kæmper vi for at få afskaffet det danske EU-forsvarsforbehold, da det begrænser dansk deltagelse i europæisk forsvarsforskning. I dag kan vi nemlig ikke få maksimalt gavn af den forskningsindsats, vores europæiske allierede ligger for dagen, da vi på grund af forbeholdet blandt andet står udenfor en række projekter og samarbejde.For det andet foreslår vi, at Danmark bruger mindst 2 pct. af forsvarsudgifterne i 2033 på forskning og udvikling af ny forsvars- og sikkerhedsteknologi indenfor områder, der har strategisk betydning for Danmark. Det vil svare til ca. 1. mia. kr.Endeligt og for det tredje vil vi sætte et ambitiøst mål om privat medfinansiering af forsvarsforskningen, som skal skaffe yderligere 1 pct. af forsvarsudgifterne, svarende til 0,5 mia. kr. Det skal sikre, at danske virksomheder kan være med til at udvikle nye banebrydende teknologier i tæt samarbejde med forsvaret og universiteterne. Det vil komme os alle til gode.Jeg håber, at danskerne stemmer ja den 1. juni, så Danmark også kan være fuldt med i EU’s samarbejde om forsvarsforskning. Så vi i Danmark kan komme i gang med at opruste både vores militære muskler og hjerner til at møde fremtidens udfordringer.Læs mere om udspillet her.