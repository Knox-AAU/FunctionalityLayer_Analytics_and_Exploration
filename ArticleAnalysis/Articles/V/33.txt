Kronik: Arne kan også gå på tidlig pension efter et valg. Venstre er partiet for det arbejdende Danmark. Både dem der arbejder i dag, og for dem som allerede har gjort en stor indsats som en del af det arbejdende fællesskab.Dem, som er med til at holde virksomhederne i gang og betale prisen for et af verdens mest fantastiske samfund. Og dem, som passer vores syge og vores ældre, og som uddanner vores børn i et stærkt velfærdssamfund, som er skabt gennem generationer.Det er derfor, det er så vigtigt for Venstre, at det altid kan betale sig at arbejde, og det er derfor, at vi er imod både højere skatter og højere ydelser. For vi ønsker, at flest mulige danskere engagerer sig i det arbejdende fællesskab.Vi skal tage hånd om nedslidte I Venstre mener vi også, at hvis man er nedslidt efter mange år på arbejdsmarkedet, så skal man kunne trække sig tidligt tilbage under forhold, som gør det muligt at have en god tilværelse.Vi er derfor stolte af, at Venstre var blandt arkitekterne bag seniorpensionen, som er indført med netop det formål. Det er en tilbagetrækningsordning for de nedslidte, som sikrer, at du kan få en ordentlig tilværelse, når du er færdig med at arbejde. Det er også en ordning, der er brug for. Mere end 16.000 danskere har fået tildelt seniorpensionen, siden den trådte i kraft.Samtidig med, at Venstre var med til at indføre seniorpensionen, lancerede Socialdemokratiet den såkaldte ”Arne-pension”. Det er en ordning, hvor du får en noget lavere ydelse end seniorpensionen, og som gives til danskere med mere end 42år på arbejdsmarkedet, uanset om man er nedslidt eller ej.I Venstre har vi stor respekt for de mange, som har bidraget med mange år på arbejdsmarkedet. Men vi var ikke med i aftalen om Arne-pension, fordi vi mener, at offentlige ydelser bør gives efter behov.Samtidig er det problematisk, at regeringen trækker tusindvis af dygtige og erfarne mennesker ud af arbejdsmarkedet i en tid med mangel på arbejdskraft.Tryghed om din alderdomSelvom Venstre ikke var med i aftalen om Arne-pensionen, så vil vi gerne sige helt klart her før et folketingsvalg, at Venstre ikke kommer til at gå til valg på at rulle Arne-pensionen tilbage. Så skræmmekampagnerne kan godt pakkes væk af Socialdemokratiet.Det skyldes, at mange danskere har taget imod det nye tilbud og har indrettet deres liv efter det. Vi mener, også at der er et hensyn til de borgere, som nu har en berettiget forventning om at kunne gøre brug af retten til tidligere tilbagetrækning. Det respekterer vi.Samtidig kan vi konstatere, at et stort flertal i Folketinget, som går på tværs af rød og blå blok har fredet ordningen. Dermed vil selv et borgerligt regeringsskifte ikke betyde, at der er flertal imod Arne-pensionen.Derfor kommer vi ikke til at rulle Arne-pensionen tilbage. Vi erkender, at den er kommet for at blive. Og vi vil ikke skabe utryghed for de mange, der er ved at trække sig tidligt tilbage. Det ville ikke være rimeligt at sende Arne tilbage på bryggeriet, efter at et flertal i Folketinget allerede har lovet at sende ham på tidlig pension. Tid til ansvarlighedRegeringen har med sin politik efterladt en regning, som nu skal samles op. Den fulde finansiering af Arne-pensionen er end ikke stemt igennem Folketinget, selvom Socialdemokratiet er begyndt at dele pengene ud.Og så har aftalen øget behovet for ansvarlige reformer. Manglen på arbejdskraft vil kun blive større i de kommende år. Det vil udfordre vores samfund gevaldigt, da det er forudsætningen for en høj kvalitet i vores sundhedsvæsen, vores ældrepleje, og for at vores virksomheder kan følge med.Det kommer til at stille store krav til partierne på Christiansborg, hvor vi efter de tre spildte år med Mette Frederiksen skal tilbage til en ansvarlig økonomisk politik, så vi fortsætter med at gøre Danmark rigere, og så flere bidrager til arbejdsfællesskabet.Venstre er klar til at leve op til det ansvar. Vi skal tilbage til en politik, der skaber ny vækst og velstand. For det er fundamentet for et samfund, hvor danskerne har mere frihed og flere muligheder.