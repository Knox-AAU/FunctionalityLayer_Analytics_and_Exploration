Fuldt finansierede skattelettelser og lavere elafgift. Lavere skat i 2022 og 2023 samt billigere strøm. Det er Venstres fingeraftryk på den netop indgåede delaftale om ”Kompensation af borgere for stigende energipriser”.Regeringen har nemlig insisteret på at koble den grønne skattereform med ønsket om penge til ældre grundet de dyre energipriser. Det har Venstre og Konservative accepteret – også i lyset af vigtigheden af en bred aftale om grøn skattereform – efter at regeringens lånefinansierede løsning blev erstattet af reducerede offentlige investeringer i 2022 og 2023. Ikke bare for at hjælpe udsatte grupper, men også for at mindske konsekvenserne af den høje inflation, som rammer danskerne.Mere konkret så afsættes der nu 500 mio. i 2022 og 500 mio. i 2023 til at hæve det maksimale beskæftigelsesfradrag. Det vil gøre, at det bedre kan betale sig at arbejde, så flere af de penge danskerne tjener, kan blive i deres lommer på et tidspunkt, hvor priserne stiger. Der barberes også noget af de høje elafgifter, så alle forbrugere rammes mindre af de aktuelle prisstigninger.Dertil kommer, at der nu gives ekstra støtte på 2.500 kr. til de 290.000 folkepensionister, der er berettiget til ældrecheck i 2022 og 2023. Der gives også et engangsbeløb på 2.000 kr. til ydelsesmodtagere, der har trukket sig tilbage fra arbejdsmarkedet, samt SU-modtagere af handicaptillæg eller forsørgertillæg.Den største udfordring ved regeringens oprindelige forslag var, at det hele skulle betales ved at staten tog større lån. Det kan være en udfordrende finansiering, da pengene bør tjenes før, at de kan bruges. Men det er særligt problematisk i en situation med høj inflation, da det – som Nationalbanken og de økonomiske vismænd har påpeget – risikerer at fodre inflationen endnu mere.Regeringens uansvarlige finansiering er nu væk, og i stedet findes de samlet set 3 mia. kr. især ved en nedjustering af de offentlige investeringer i 2022 og især i 2023.En politisk bred, grøn skattereform er vigtig for Danmark og for Venstre. Derfor har vi accepteret delaftalen med store fingeraftryk i form af skattelettelser og lavere energiafgifter, som regeringen gjorde til en adgangsbillet til den samlede pakke, da den også blev fuldt finansieret.