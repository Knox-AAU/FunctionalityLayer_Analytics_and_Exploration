Kampen mod myter og misinformation. Falske påstande fordrejer debatten og skygger for de gode grunde til at stemme ja. Derfor beder vi om din hjælp:Punktér de usande myter, når du drøfter folkeafstemningen med din familie, dine kolleger eller naboen.Uanset om du regner med at stemme ja eller nej eller lige nu er i tvivl, så er vi sikre på, at alle ønsker en debat baseret på fakta.Ja til øget indflydelseFor det første afgiver Danmark ikke suverænitet ved at blive en del af EU’s forsvarssamarbejdet. Tværtimod. Faktisk øger vi dansk indflydelse på EU’s forsvars- og sikkerhedspolitik.Som en del af forsvarssamarbejdet får Danmark nemlig mulighed for at nedlægge veto mod fælles EU-operationer. Den siddende danske regering vil altså kunne stoppe missioner, som Danmark ikke ønsker, at EU skal gennemføre. I dag er vi henvist til sidelinjen uden indflydelse i Rådet for medlemslandenes statsledere.Desuden får Danmark større indflydelse på fælles europæiske opkøb af militært materiel. Når EU-lande i fællesskab skal udvikle ny militær teknologi eller beslutte, hvad medlemslande i fællesskab skal satse på af udstyr, får Danmark mere at skulle have sagt, når vi er en del af forsvarssamarbejdet.For det andet kan Danmark ikke tvinges til at sende danske soldater på fælles europæiske missioner. Det er vigtigt at fastholde. Som det er tilfældet i dag, har Folketinget den afgørende stemme, når det gælder danske troppers deltagelse i operationer under FN eller NATO. Tilslutter vi os forsvarssamarbejdet, vil det stadig – hver gang - være Folketingets beslutning, om danske soldater tager del i EU-operationer.For det tredje insisterer modstandere på et modsætningsforhold mellem NATO og EU’s forsvarssamarbejde. Et håbløst, stærkt vildledende argument, som ikke giver mening.NATO’s generalsekretær, Jens Stoltenberg, har i februar 2022 fastslået, at EU og NATO supplerer hinanden. NATO har endda længe ønsket, at EU forstærker sit forsvar. Disse grundløse påstande afsporer enhver debat.Nu er der kort tid til folkeafstemningen, og vi skal undgå, at modstandere som Enhedslisten, Nye Borgerlige og Dansk Folkeparti med Morten Messerschmidt i spidsen vinder på en overdreven skræmmekampagne spækket med lodret forkerte påstande. Vi er nødt til at holde fokus på fakta.Vi stemmer ja, fordi det er bedst for Danmark, at vi alle steder – det gælder NATO, EU og Norden - er med til at styrke vores fælles forsvar mod militære trusler.Derfor er det nu, det gælder. Vær med til at pumpe fakta ind i den offentlige debat, så endnu flere stemmer ja til øget dansk indflydelse på EU’s forsvarspolitik, mens vi samtidig forstærker vores eget forsvar.