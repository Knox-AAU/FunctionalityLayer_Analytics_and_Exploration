Hårdere kurs overfor voldtægtsforbrydere og overfaldsmænd. Når en voldtægt i gennemsnit straffes med 2 år og 10 måneders fængsel, så er der noget helt galt. Det er utilfredsstillende for offeret. Det er i strid med befolkningens retsopfattelse. Og den afskrækkende effekt formindskes.Venstre foreslår, at strafniveauet sættes op for voldtægtsforbrydelser og overfaldsmænd.Vi foreslår helt konkret at hæve normalstrafniveauet med gennemgående et år i forhold til den straf, der hidtil har været fastsat af domstolene. Normalstraffen for en overfaldsvoldtægt straffes i dag med tre år og seks måneders fængsel. Med vores forslag vil den fremadrettet skulle straffes med fire år og seks måneder.Derudover foreslår vi bl.a., at ydmygelsesvold selvstændigt kriminaliseres i straffeloven. Det skal gælde i det tilfælde, hvor gerningsmændene f.eks. overfalder og ydmyger deres ofre ved at tvinge ofrene til at knæle og kysse overfaldsmændenes sko, mens de filmer episoden og deler den på de sociale medier, som vi desværre har set nogle tilfælde af. Det er fuldstændig uacceptabelt.Med aftalen om kriminalforsorgen har den socialdemokratiske regering valgt at slække på mange års stram og konsekvent retspolitik ved at muliggøre, at voldtægtsforbrydere kan afsone de sidste otte måneder af deres dom i fodlænke.