Thomas Danielsen - Venstres nye gruppeformand. Med mere end 10 år i Folketinget og flere ordførerskaber bag sig, så er Thomas Danielsen godt klædt på til at overtage rollen som gruppeformand – en post han selv beskriver som lidt af en drømmetjans.Når Thomas Danielsen i disse dage passer sit arbejde på Christiansborg, befinder han sig i vante omgivelser. Her har han nemlig knoklet for Venstres folketingsgruppe siden 2011. Derfor er det heller ingen tilfældighed at den, af gruppen vellidte, 38-årige vestjyde nu skal vænne sig til sin nye tilværelse som partiets gruppeformand.Det er en forfremmelse, som har rødder i Thomas Danielsens mange politiske bedrifter for Venstre. Han har blandt andet været en stærk drivkraft bag partiets grønne omstilling og i den forbindelse sat sit aftryk på klimalovsforhandlingerne. Han var arkitekten bag Venstres landdistriktsudspil tilbage i 2015. Han har ved flere lejligheder skubbet på for at sikre et Danmark i bedre balance gennem eksempelvis udflytning af statslige arbejdspladser samt en liberalisering af planloven. Og senest har han i kølvandet på minkskandalen gjort sig særligt bemærket som Venstres minkordfører.Nu glæder Thomas Danielsen sig til en ny og vigtig rolle, som han på ingen måde tager for givet ”Jeg er meget glad og beæret over at blive valgt som ny gruppeformand for Venstre, og jeg vil gå til opgaven med stor ydmyghed. Det er lidt af en drømmetjans for mig, og så er det selvfølgelig helt særligt at blive valgt af de kolleger, der kender mig så godt - det er måske det største skulderklap, man kan få som politiker” siger han.Privat danner Thomas Danielsen par med Marie Dam Danielsen, som også er mor til hans to børn. Udover at være sammen med familien nyder han jagt, sejlads og sit hobbylandbrug. Erhvervsmæssigt spænder hans CV bredt – lige fra lastvognsmekaniker til bankrådgiver. Siden første arbejdsdag i Folketinget tilbage i 2011 er hans hverv dog forblevet politiker. Nu glæder han sig til at stå i spidsen for Venstres gruppemøder og understøtte folketingsgruppens samarbejde: ”Jeg ønsker at fortsætte den gode stemning, der er i Venstres folketingsgruppe, vi er som gruppe rykket meget tættere sammen og alle arbejder stenhårdt for den liberale dagsorden. Det er nogle takter, som vi selvfølgelig skal fortsætte, så vi igen kan overtage statsministeriet efter næste valg” afslutter han.