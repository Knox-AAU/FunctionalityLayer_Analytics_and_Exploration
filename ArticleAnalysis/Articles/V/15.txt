Venstre vil banke naturgasafgiften helt i bund. Inflationen har bidt sig fast, og forbrugerpriserne er skyhøje. Vi mærker alle de ubarmhjertige prisstigninger i hverdagen – uanset om vi handler i supermarkedet, tanker bilen eller sætter en vask over.I Venstre er vi bekymrede for det pres, der er på danskernes privatøkonomi. Og det har ramt særligt hårdt hos de danskere, som varmer op med naturgas. Her har Putins økonomiske krigsførelse mod Europa slået store huller i mange danskeres privatøkonomi.Der er vendt op og ned på danskernes hverdag. Og mange kæmper alt, hvad de kan for at få enderne til at mødes.Vi skal gøre noget for at hjælpe danskerne.Venstre vil derfor banke afgiften på naturgas helt i bund – ligesom vi har gjort det med elafgiften. Det vil komme de mere end 400.000 danske husstande til gode, der har gasfyr, og det vil hjælpe de virksomheder, der varmer op med gas. Det skal ske hurtigt, så de særligt hårdt ramte danskere kan mærke det. Derfor vil vi allerede fra 1. januar 2023 og et halvt år frem nedsætte afgiften på naturgas med 95%.En familie i et almindelig parcelhus kan med forslaget skære 3.000 kr. af deres gasregning. Det er noget, der vil kunne mærkes i de hårdt prøvede husholdningsbudgetter.Forslaget skal selvfølgelig være økonomisk ansvarligt for ikke at forværre inflationen og forlænge krisen. Derfor finansierer Venstre forslaget gennem en del af de støttekroner til vedvarende energi, som staten ikke har udbetalt. Det er det ansvarlige at gøre. 