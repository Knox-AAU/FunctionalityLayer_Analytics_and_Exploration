Boligdrømme skal kunne gå i opfyldelse. Syv ud af 10 danskere drømmer om at bo i en ejerbolig. Den drøm ønsker vi i Venstre skal gå i opfyldelse for flere. For et godt og trygt hjem er nemlig fundamentet for det gode liv.Derfor forstår vi heller ikke, at den socialdemokratiske regering ikke vil lytte til, hvad danskerne helst vil have. Regeringen vil i stedet alene bygge flere almene boliger, og Socialdemokratiet har hævet skatter og afgifter for bolig- og ejendomsejere for ca. 1,5 mia. kr. Det er et svigt over for de mange danskere med boligdrømme.I Venstre vil vi en anden vej. Vi ønsker, at danskernes boligdrømme skal gå i opfyldelse. Derfor præsenterer vi nu en lang række konkrete forslag, der skal sikre, at flere danskere får muligheden for at eje deres egen bolig.Vi vil bl.a. give en økonomisk håndsrækning til førstegangskøbere i hele Danmark i form af en ny boligopsparingskonto med en favorabel fradragsværdi, så det bliver lettere at komme ind på boligmarkedet.Og vi vil sikre, at der opføres flere end 122.000 nye ejerboliger i løbet af de næste 10 år. Det skal realiseres ved at give kommunerne et øget økonomisk incitament på 100 mio. kr. til at bygge nye ejerboliger.Derudover vil vi gøre det billigere at købe bolig i især landdistrikterne ved at sænke afgifter for boliger med en salgspris under 1 mio. kr.Vi vil også sikre, at færre plages af støj i deres hjem. Aktuelt er over 700.000 boliger i Danmark belastet med støj over grænseværdien for vejstøj. Derfor foreslår vi at afsætte 3 mia. kr. til en støjpulje, der skal bidrage til støjreduktioner langs motorvejsnettet og andre stærkt trafikerede veje.Det er vores borgerlige-liberale bud på, hvordan vi vender udviklingen på boligmarkedet, så flere kan blive boligejere i Danmark. Fordi det skal være dig, der bestemmer, hvad det rigtige er for dig.Klik her og læs hele vores udspil.