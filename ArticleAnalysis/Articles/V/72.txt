Venstres formand: Europa skal have evnen til at forsvare sig selv. Vi har været håbløst naive overfor Rusland. Nu skal vi ikke være utilgiveligt naive. Sådan lyder den klare melding fra Venstres formand Jakob Ellemann-Jensen i et længere interview med Altinget.Som en af meget få i Folketinget har han selv set krigens ansigt tæt på i sin udsendelse til Bosnien, og med en far, der spillede en særlig rolle i Den Kolde Krigs afslutning, gør formanden sig nogle tanker om krig og fred i interviewet. Særligt, at Danmark er nødt til at være bedre rustet til at forsvare sig selv.”Fra Vestens side har vi været håbløst naive, når det kommer til Putins Rusland. Vi så, hvad han gjorde i Georgien og på Krim. Nu skal vi ikke være utilgiveligt naive. Nu er han gået ind i Ukraine og kommer til at tage det, og hvem er de næste? Moldova, Finland? Estland? Så er vi inde i noget Nato. Og så ved jeg godt, at mange siger, at det er helt urealistisk, men det sagde vi også med Krim,” siger Jakob Ellemann-Jensen til Altinget.Derfor vil Jakob Ellemann-Jensen og Venstre have fremrykket forhandlingerne om forsvaret, så vi hurtigst muligt kan få lagt en plan for, hvordan vi når NATOs mål om at bruge 2 pct. af BNP på Forsvaret. ”Det er jo ikke sådan, at vi hæver det til to procent i morgen – 17-20 milliarder kroner – og så er det gjort. Det vil du jo ikke kunne bruge på begavet vis med ét slag. Der skal være noget materielindkøb, vi skal ansætte nogle mennesker, vi har nogle prioriteter – Arktis, vi er nogle der glade for kampvogne etc. Det tager tid. Det er også derfor, jeg siger, lad os nu komme i gang med forhandlinger om det forsvarsforlig”, siger Venstres formand. Læs hele interviewet med Jakob Ellemann-Jensen på Altinget.dk. 