Ellemann: Det er et angreb på vores alle sammens frihed. Ruslands grusomme invasion af Ukraine kalder på et øget internationalt engagement fra dansk side. Vi må og skal levere et kontant modsvar i fællesskab med vores vestlige allierede.Det er ingen tvivl om, at i dag er en mørk dag i Europas historie. Ruslands uprovokerede og helt unødvendige angreb på Ukraine er ganske enkelt et massivt tilbageskridt for den europæiske civilisation. Med vold, ødelæggelse og den stærkes ret som sine argumenter, har Putin definitivt valgt at placere Rusland som en fjende af fred og demokrati.Som et lille land skal vi tage den her trussel meget alvorligt i Danmark. Fortællingen om, at vi i Danmark kan hygge os i fred og ro herhjemme og lukke øjnene for, hvad der sker ude i verden, bør forstumme.For realiteten er, at vi er dybt, dybt afhængige af stærke alliancer, en regelbaseret verdensorden og tætte samarbejdspartnere på tværs af Norden, Europa og over Atlanten. Uden vores vestlige allierede er vi prisgivet som et lille land i en usikker verden.Ruslands invasion af Ukraine bør derfor føre til at øget internationalt engagement fra dansk side. Det indebærer en fuldtonet opbakning til internationalt samarbejde og sammenhold i Europa - og det indebærer konkret handling.Vores reaktion på den russiske invasion er nødt til at være tydelig og markant. I Venstre har vi særligt fokus på at skubbe på for tre tiltag til dette formål.