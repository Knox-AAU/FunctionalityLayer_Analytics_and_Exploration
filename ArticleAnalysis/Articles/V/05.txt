Venstre vil give sundhedspersonale fastholdelsestillæg på op til 20.000 kr.. Sundhedsvæsenet står i en akut medarbejderkrise, som betyder, at behandlinger og operationer må udskydes. Derfor lancerer Venstre nu en kriseplan for sundhedspersonalet, som skal hjælpe til med at fastholde og rekruttere medarbejdere. Venstre afsætter i alt 6 mia. kr. til planen, som især skal gå til fastholdelsestillæg og bedre arbejdsmiljø på sygehusene.Sundhedsvæsenet står i en helt ekstraordinær medarbejderkrise. Der mangler sundhedspersonale til at løse vigtige opgaver og sikre, at patienterne kan blive opereret og få behandling, så ventelisterne bliver nedbragt.”Vi står i en akut medarbejderkrise i vores sundhedsvæsen. Der mangler medarbejdere, og det betyder, at ventelisterne er voldsomme, og mange patienter ikke får den behandling, de har brug for. Derfor vil Venstre nu afsætte i alt 6 mia. kr., som blandt andet skal gå til at give vores dygtige medarbejdere i sundhedsvæsenet fastholdelsestillæg. Vi har stærkt brug for, at eksempelvis anæstesisygeplejersker, jordemødre og social- og sundhedsassistenter ikke forlader sundhedsvæsenet. Alle kræfter skal sættes ind på at få vendt den negative udvikling,” siger Jakob Ellemann-Jensen, formand for Venstre.Venstre lægger op til at bruge 6 mia. kr. i alt i 2023 og 2024 på især fastholdelsestillæg til sundhedspersonale, som der er mangel på. Det kan fx være medarbejdere i akutafdelinger, på operationsgange eller sengeafdelinger. Der er erfaringer fra sidste år med at give fastholdelsestillæg på op til 20.000 kr. hen over vinteren. Venstres kriseplan giver muligheder for lignende indsatser over en 2-årig periode, og skal udmøntes i regionerne efter dialog med de faglige organisationer. Kriseplanen skal ses på toppen af den 1 mia. kr. årligt, som Venstre varigt vil bruge for at nedbringe ventelisterne.Venstres næstformand og regionsrådsformand i Region Syddanmark Stephanie Lose udtaler:”Sundhedsvæsenet skal være en arbejdsplads, der kan tiltrække og fastholde de nødvendige og dygtige medarbejdere, som patienterne så hårdt har brug for. Og jeg er sikker på, at Venstres kriseplan vil få en positiv effekt. Vi har nemlig gode erfaringer med at sætte ind lokalt og give tillæg, der hvor der er brug for at fastholde og rekruttere medarbejdere. I den nuværende situation er det oplagt at tage målrettet fat på den måde og sikre økonomien til det.”Venstre vil som en del af kriseplanen også investere 1 mia. kr. i at skabe bedre arbejdsmiljø i sundhedsvæsenet. Kriseplanen for sundhedspersonalet er finansieret i Venstres 2030-plan.Læs mere om udspillet og finansieringen her. 