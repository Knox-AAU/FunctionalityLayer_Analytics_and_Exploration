Danmark skal være verdens bedste land at starte og drive virksomhed i. Vi skal alle være taknemmelige for de mange iværksættere, der knokler for at skabe fremtidens virksomheder. Det danske samfund nyder nemlig godt af deres initiativ og de løsninger, jobs og muligheder, som følger af virkelysten. Det skal vi hylde og anerkende.Men i Venstre anerkender vi også, at den jord, hvor fremtidens virksomheder skal gro, trænger til at blive gødet.Vi har brug for flere iværksættere i Danmark. Derfor præsenterer Venstre nu hele 23 initiativer, der udgør en samlet iværksætterstrategi, og som skal gøre Danmark til verdens bedste land at starte og drive virksomhed i.Udover at fjerne regulering og barrierer, så er vi i Venstre stærkt optagede af at gøre det nemmere at rejse risikovillig kapital og ikke mindst tiltrække talent. For vi ved, det er dét, iværksætterne mangler. Ved for eksempel at gøre det nemmere at give ansatte medejerskab eller forbedre forskerskatteordningen, skal det blive nemmere for iværksættere at lokke danske og internationale talenter indenfor.Derudover er der brug for at forbedre aktiekulturen i Danmark, så det bliver nemmere for iværksættere at få adgang til risikovillig kapital. Derfor vil Venstre sænke og ensarte skatten på investeringer, ligesom vi mener, at loftet for den succesfulde aktiesparekonto skal hæves.Alt sammen i skærende kontrast til den nuværende regering, der har øget skatten på erhvervslivet og har gentagne gange har lagt op til at øge aktieindkomstbeskatningen. Det er direkte skadeligt for iværksætterlaget i dansk erhvervsliv.Derfor ser vi i Venstre ekstra meget frem til de kommende iværksætterforhandlinger, som erhvervsministeren har stillet os i udsigt for flere år siden. Men der er nok at tage fat på, så lad os nu komme i gang!Gå på opdagelse i det samlede udspil her.