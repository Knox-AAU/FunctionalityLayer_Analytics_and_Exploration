Venstre vil indføre en svartidsgaranti for byggesager. Når man ejer sin egen bolig, skal det være nemt og hurtigt at få svar på sin byggesag. Det gør man ikke altid i dag. Alt for mange boligejere er plaget af urimeligt lange svartider på deres byggesager.I Københavns Kommune går der i gennemsnit 160 dage, før der kommer en afgørelse i byggesager for simple konstruktioner. Det sker til trods for, at Venstre-regeringen i 2015 indgik en aftale med KL om, at byggesager med mindre kompliceret byggeri skulle have en maksimal svartid på 40 dage – en aftale, der i mange kommuner ikke overholdes.Det er ikke rimeligt, mange danske boligejeres drømme om at bygge til forsinkes på den måde. Venstre ønsker i stedet, at danske boligejere skal have nemmere ved at lave eksempelvis en tilbygning til deres hus – og har præsenteret en lang række politiske forslag, der skal sikre bedre muligheder og forhold for at eje sin egen bolig.Derfor vil Venstre indføre en svartidsgaranti på byggesager på 30 dage, fra den fuldt oplyste ansøgning er indsendt. Hvis kommunerne ikke kan leve op til svartidsgarantien, pålægges kommunerne en bøde på 1.000 kr. pr. dag pr. byggesag, som svartidsgarantien overskrides med. Bøden fratrækkes i statens bloktilskud til den enkelte kommune.Garantien vil Venstre stadfæste i lovgivning, som dermed forpligter kommunerne til at garantere behandling af deres borgeres byggesagsansøgninger inden for 30 dage. Kravet gør sig gældende ved byggesager i private boliger ved mindre kompliceret byggeri.Læs Venstres samlede boligudspil hvor vi vil gøre det nemmere for flere at eje en bolig. 