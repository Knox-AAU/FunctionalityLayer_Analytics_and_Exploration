Venstre har minkavlernes ryg. Det tog regeringen 44 minutter at udrydde det danske minkerhverv. Nu må minkavlerne vente op til syv år på at få den erstatning, som de er blevet lovet. Det bekræfter nye oplysninger, som Jyllands-Posten har fået indsigt i.Jeg må sige, at jeg er målløs og forarget. Ikke mindst når man tænker på, at det kun tog regeringen 44 minutter at udrydde hele minkerhvervet. En beslutning, der har haft ubeskrivelige konsekvenser for de flere tusinde minkavlere og ansatte i følgeerhvervet, som med ét mistede deres livsværk og levebrød.Set fra mit bord virker det til, at fødevareminister Rasmus Prehn fuldstændig har mistet kontrollen med minkerstatningen – når man nu lægger op til, at der kan gå op til syv år fra, at regeringen traf en ulovlig beslutning om at lægge minkerhvervet i graven, til man får afsluttet erstatningssagerne.Mit og Venstres budskab er derfor klart: Hvis der kommer et blåt flertal efter valget, så kommer vi til at udbetale erstatningerne i senest 2024. Det står i modsætning til fødevareminister Rasmus Prehn, som ikke vil udstille en garanti for, at pengene skal udbetales til tiden.Det synes vi ikke, at man kan være bekendt over for minkavlerne. De har været igennem et traumatiserende forløb og fortjener at få sat i et punktum i sagen.I Venstre vil vi derfor afsætte flere midler til at nedsætte sagsbehandlingstiden. Helt konkret vil vi ansætte flere medarbejdere, så vi kan få afsluttet sagerne til tiden. Derudover bakker Venstre op om, at staten skal betale minkavlerne for, at de selv kan rive deres tomme stalde og bygninger ned i stedet for at vente på et formelt udbud.Venstre har minkavlernes ryg. De fortjener at få sat punktum i sagen, så de kan komme videre med deres liv.