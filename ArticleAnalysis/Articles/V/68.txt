Danmark tager ansvar med ny særlov for ukrainske flygtninge. Krigsforbryderen Putins brutale aggressionskrig har sendt millioner af uskyldige europæere på flugt. Derfor viser Danmark nu ansvar med ny særlov for ukrainske flygtninge.Ukraine brænder, og den ukrainske befolkning flygter i milliontal fra deres hjemland. Et hjemland, som er en central del af det europæiske kontinent. Et hjemland, som er Danmarks nærområde.Derfor skal Danmark naturligvis tage ansvar og hjælpe de ukrainske flygtninge, som kommer hertil. Vi skal sikre dem muligheden for at fortsætte det liv i Danmark, som krigsforbryderen Putin har taget fra dem i deres hjemland. De skal have adgang til vores arbejdsmarked, vores skoler og vores hospitaler. Og det skal de have fra dag ét.I Venstre har vi siden krigens udbrud kæmpet for en særlov for de ukrainske flygtninge. En særlov, som tilbyder ukrainerne ly fra krigens rædsler. En særlov, som giver dem det rette rygstød til at blive integreret hurtigst muligt i det danske samfund.Den særlov bliver nu til virkelighed, og den vil sikre de ukrainske flygtninge den nødvendige hjælp, beskyttelse og adgang til det danske arbejdsmarked, til uddannelse- og skolegang og til sundhedsydelser.Særloven vil dermed gøre tusindvis af uskyldige ukraineres liv lettere på et tidspunkt i deres liv, hvor deres dagligdag på grusom og brutal vis er blevet vendt på hovedet. Det er utvivlsomt det rette at gøre. For selvfølgelig har vi en forpligtelse overfor vores europæiske naboer.Når en europæisk nation står i flammer, må vi aldrig tøve. Vi skal træde i karakter, vise sammenhold og tilbyde vores hjælp og støtte. Derfor er vi stolte af, at vi med særloven påtager os vores del af ansvaret for ukrainernes sikkerhed og frihed.