Ambitiøs, grøn omstilling – også af fødevareerhvervet. Vores grønne omstilling kommer ikke uden investeringer. Alligevel blev journalisten fra DR her til morgen noget paf, da jeg kaldte Socialdemokratiets plan for klimaet for uambitiøs. For de har jo slet ikke samme vilje til at investere som Venstre.Faktum er, at i sammenligning med Venstres ambitiøse og gennemarbejdede grønne 2030-plan, så rækker Socialdemokratiets fantasi kun til tre siders angreb på landbruget, når det gælder klima.Man får nærmest den tanke, at Socialdemokratiet bare prøver at fjerne fokus fra egen elendighed. Det gør de så ved at gentage den messen om en CO2-afgift på landbruget, som har kørt de første par uger af valgkampen, hvor de har fremstillet det som en konflikt.Men – heldigvis – er Socialdemokratiet dog enig med os i, at vi – selvfølgelig – skal afvente den ekspertgruppe, som skal komme med forslag til, hvordan det gøres smartest på landbrugsområdet. Så langt, så godt.Dér, hvor vandene meget klart skilles mellem S og V, er, når det kommer til arbejdspladser. For os er det afgørende, at CO2-afgiften ikke skal føre til, at arbejdspladser forsvinder, fordi produktionen må flytte til udlandet.Vi må ikke nå et sted hen, hvor det eneste svar er at lukke ned, så fødevarerne pludselig produceres i et andet land med højere CO2-aftryk. For det taber vi alle ved. Både landdistrikterne, Danmark som land og klimaet globalt set.Jeg er bange for, at Socialdemokratiet på både kort og langt sigt er ligeglade med, om mejerister, slagterimedarbejdere, landmænd, smede og mange andre bliver arbejdsløse.Jeg er også bange for, at Socialdemokratiet ikke ser mulighederne i, at Danmark står stærkt i forhold til at blive et foregangsland, når det gælder udviklingen af mere klimavenlige fødevarer.Og jeg står ikke alene med den bekymring.Vi kan således se, at den ellers S-tro fagforening NNF, som organiserer mange af medarbejderne på slagterier og mejerier, nu kører en annonce med en ung pige og ordlyden ”Skal jeg bare leve med, at min far bliver arbejdsløs?”. For det er den virkelighed, som venter, hvis vi ikke gør det her ordentligt.Venstre har en ambitiøs klimaplan med 60 mia. kr. i investeringer frem til 2030, som spænder ikke bare landbrug, men også forskning, boliger, transport og meget andet. Den viser – realistisk og ansvarligt – hvordan vi er klar til at investere i den grønne omstilling. Og hvordan vi finansierer det. Den skal vi stå ved.Ganske som fødevareerhvervet selv, så har Venstre også ambitioner om en grøn omstilling af landbruget. Vi kommer vi til at gå konstruktivt til værks, og vi kan sagtens se os selv i en CO2-afgift. Men det skal laves rigtigt, og det kommer ikke uden investeringer. For lukker man bare en masse produktion, så sender man jobs og CO2-udledning til udlandet. Og det er der ingen, der vinder på.Derfor er vi i Venstre villige til at investere. For vi har et fødevareerhverv, som alle danskere kan være stolte af. Og som kan levere mange af de grønne løsninger, verden har brug for.Det er den vej, Venstre vil. 