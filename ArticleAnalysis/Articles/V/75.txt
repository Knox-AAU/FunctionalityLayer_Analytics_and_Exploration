Putin er en bølle, som kun forstår et kontant modsvar: Sanktioner, oprustning og sammenhold. Putin og Ruslands uacceptable adfærd er et sammenbrud for den demokratiske verdensorden. Det er på høje tide, at Europa, USA og vores demokratiske allierede leverer et kontant modsvar: sanktioner, oprustning og sammenhold.Det er helt uacceptabelt, dybt forkasteligt og en komplet mangel på respekt overfor sine naboer, at Rusland nu betegner dele af Ukraine som selvstændigt.Tænk, hvis Tyskland pludselig kaldte Sønderjylland for selvstændigt og sendte sine tropper ind for at “bevare freden”. Eller hvis Sverige gjorde det samme mod Bornholm. Nej vel - det kan vi slet ikke forestille os. Men det er det, Putin gør.Ruslands fremfærd er et sammenbrud for den verdensorden, vi har haft i årtier, hvor frie lande selv kan vælge deres fremtid og deres alliancer.Det værste er næsten, at det ikke er første gang, Rusland opfører sig sådan. I 2014 tog man også en bid af Ukraine, da man annekterede Krim.Derfor er ingen reelt overraskede over Ruslands angreb. Og Ruslands andre naboer har desværre god grund til at være nervøse.Der er behov for en meget klar respons fra Europa, USA og de andre lande, som ønsker en fredelig og demokratisk verdensorden.Vi kan ikke tillade, at Rusland kan høste fordelene ved en fri verdenshandel, hvis man ikke vil følge de internationale spilleregler.Det er på tide at igangsætte meget markante økonomiske sanktioner mod Rusland.Det er også på tide, at vi vågner i Danmark og engagerer os mere i Europa og investerer mere i vores eget forsvar. Lad os komme i gang med at forhandle det næste forsvarsforlig nu.Alle lande i Europa bør tænke over, hvordan vi forholder os til Rusland fremover. Vi kan ikke regne med Putin - det kan ingen være i tvivl om nu. Og vi kan kun stå stærkt, hvis vi rykker sammen og står sammen.Der er meget på spil i de kommende år, hvor Danmark og andre demokratiske lande må vise, at vi står vagt om vores liberale og demokratiske værdier og de internationale rammer, som er forudsætningen for en fredelig og tryg verden. 