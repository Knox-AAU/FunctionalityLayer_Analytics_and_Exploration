En grøn håndsrækning til danske boligejere. Uanset hvem der vinder næste folketingsvalg, så er det min politiske generations største opgave at tage ansvar for den grønne omstilling. Dels for vores børns skyld. Men også fordi Ruslands krig mod Ukraine har gjort det klart, at vi en gang for alle skal være uafhængige af regimer som vil os det ondt. For ellers koster det os alle sammen.Den russiske aggression har nemlig også betydet, at energipriserne er på himmelflugt, og danskerne står med enorme varmeregninger. Og det betyder, at det haster endnu mere med at omstille til en grønnere energiforsyning af danske boliger.   Venstre foreslår derfor at gøre det mere attraktivt for danske boligejere at bidrage til den grønne omstilling ved at energiforbedre deres bolig. Det vil give billigere, grønnere og mere sikker energi.Vi vil afsætte 8,5 mia. kr. frem mod 2030 til at give danske boligejere en grøn håndsrækning, så det bedre kan betale sig at investere i at gøre sin bolig mere klimavenlig. Og dermed også sikre os mod fremtidige, voldsomme prisstigninger på energi.Pengene skal gå til at genindføre det grønne håndværkerfradrag, som Socialdemokratiet har afskaffet. Herudover vil vi give tilskud til energiforbedringer, så danskerne nemmere kan få udskiftet deres sorte energikilde og erstatte den med en grønnere energiform.Vi foreslår bl.a. at dække en stor del af udgiften, når danskere med gasfyr skal kobles af gasnettet. Og så skal det sættes mere fart på udrulningen af fjernvarmen og udbredelsen af varmepumper i de danske hjem.Venstre er klar til at investere i den grønne omstilling. Det er både en investering i vores fremtid og i vores sikkerhed.Du kan læse hele vores udspil her. 