Socialdemokratiet forsømmer danskernes sundhed. Corona har fyldt meget de seneste to år. Rigtig meget. Men på trods af, at de seneste to år har stået i sundhedspolitikkens tegn, er det påfaldende, hvor lidt regeringen egentlig har foretaget sig for at gøre et godt sundhedsvæsen endnu bedre.Det har naturligvis konsekvenser for de mange patienter med kroniske lidelser, kræftpatienterne, patienter med dårlige knæ og hofter og mange andre patientgrupper, som fortjener hurtig og værdig pleje og behandling. Her skylder regeringen simpelthen svar.Vi mangler helt grundlæggende en sundhedsreform. Det tenderer efterhånden til pligtforsømmelse, at Socialdemokratiet endnu ikke har indkaldt til handlinger. Statsministeren lovede ellers forrige år – altså i 2020 - under Folketingets åbning i oktober måned, at en sundhedsreform vil komme inden udgangen af 2021. Det skete som bekendt ikke, og nu siger regeringen så stærkt presset af en blå opposition med Venstre i spidsen, at man vil indkalde til forhandlinger om en sundhedsreform inden april. Det er selvfølgelig bedre end ingenting. Men i Venstre er vi klar til forhandlinger allerede nu.Et formål med en sundhedsreform bør være at aflaste sygehusene og skabe mere nærhed for den enkelte patient. Det gør vi ved at styrke det, vi kalder det nære sundhedsvæsen. Det vil sige det sundhedsfaglige arbejde, som foregår i kommunerne. Dermed undgår vi også en masse genindlæggelser. Vi skal etablere flere sundhedshuse rundt om i landet. Vi skal styrke de praktiserende lægers rolle, og vi skal sikre mulighed for, at mere behandling og kontakt med sundhedsvæsenet kan foregå i eget hjem.Et andet formål med reformen er at sikre bedre sammenhæng for den enkelte patient. Alt for mange oplever at falde ned mellem forskellige stole i sundhedsvæsenet. I Venstre vil vi via forskellige nye rettigheder styrke sammenhængen, når den enkelte patient skal behandles på tværs af afdelinger, sygehuse, region eller kommune. Vi vil sætte patienten i centrum. Alt det og meget mere står helt centralt i det forhandlingsudspil, vi lancerede sidste efterår.I Venstre er vi mere end klar til at komme i gang med forhandlingerne. Det skylder vi sundhedsvæsenet, dets medarbejdere og de mange patienter, som med rette kan forvente, at politikerne på Christiansborg tager sundhedsvæsenets mange udfordringer alvorligt. 