Grønne virksomheder skal have en gulerod. Regeringen præsenterede i går sit udspil til en grøn skattereform med en CO2-afgift. Venstre har længe presset på for en CO2-afgift, fordi det giver et klart incitament for virksomhederne til at omstille sin produktion til at blive grønnere. Det er grundstenen i den borgerlige og markedsdrevne grønne omstilling.For Venstre er det vigtigt, at en CO2-afgift indføres med en ansvarlig grøn skattereform, som samtidig sikrer vækst og arbejdspladser i hele Danmark. For ellers vil det blot føre til, at gode danske virksomheder og arbejdspladser flytter til udlandet sammen med udledningerne. Og det er ikke grønt og heller ikke godt for Danmark.Formålet med en CO2-afgift må derfor ikke være en ny rød afgift. Formålet skal være at give virksomheder incitament til at investere i den grønne omstilling. Derfor skal en grøn skattereform have et dobbeltsigte om samtidig at gøre Danmark rigere, øge danske virksomheders konkurrenceevne og sikre, at der rent faktisk er mulighed for virksomhederne til at foretage den grønne omstilling. Det kræver, at vi samtidig med en CO2-afgift gør det billigere at drive virksomhed, og at der ikke blot gives midlertidige tilskud til omstilling som modsvar på en varig afgiftsstigning, som regeringen har lagt op til.Jeg kan godt være nervøs for, om der med regeringens udspil er tilstrækkelig incitament for virksomhederne til at omstille sig, og at det dermed vil koste arbejdspladser, særligt i de egne af Danmark, hvor der er langt til den nærmeste store by. Venstres udgangspunkt for de kommende forhandlinger er derfor, at der skal være en reel gulerod for virksomhederne til at omstille sig. Det sikrer samtidig vækst og arbejdspladser i hele Danmark, og det er netop det, der skal til for, at vi kan være et grønt foregangsland til inspiration for resten af verden.