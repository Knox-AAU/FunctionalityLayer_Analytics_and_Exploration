Et fint valg for Venstre. Venstre var forud for kommune- og regionsvalget blevet spået ned under gulvbrædderne. Det var således ikke et spørgsmål om, hvorvidt Venstre ville stå tilbage som den store taber, men kun et spørgsmål om, hvor stort nederlaget ville blive.Heldigvis ville danskerne det anderledes. En uge efter valget står det nemlig klart, at Venstre sikrede sig lige over 21 procent af stemmerne, 35 borgmesterposter og to formandsposter i regionsrådene. Og selv om der rettelig er tale om en lille tilbagegang i forhold til resultatet i 2017, så er Venstre med længder stadig landets største borgerlige parti.Det er der al mulig grund til at glæde sig over. Resultatet skyldes ikke mindst en lang vedvarende indsats, og en utrættelig kamp fra de mange kandidater og ildsjæle i Venstres bagland. I har kæmpet dag og nat for Venstre, og har en stor andel i det flotte valgresultat.Tusind tak for det. Derudover blev Stephanie Lose genvalgt som formand for Region Syddanmark, og Region Nordjylland skal for første gang nogensinde have en Venstre formand i form af Mads Duedahl. Det er to ganske imponerende resultater som sætter en streg under, at danskerne stadig har stor tiltro til Venstre, når det kommer til at lede vores sundhedsvæsen. Valgresultatet viser også med tydelighed, at den tumult, vi har været igennem som parti, ikke har slået så meget rod, som medierne ellers gerne vil have det til at lyde. Venstre er ikke i krise, men på vej frem. Genopretningsarbejdet er i fuld gang. Samtlige meningsmålingerne giver os vind i sejlene, og blå blok har indhentet det forspring, som rød blok ellers har haft siden valget i 2019.Kort sagt - Venstre er på rette kurs. Og med et veloverstået kommune- og regionsvalg i ryggen, kan folketingsvalget bare komme an. Indtil da, så vil vi fortsætte med hver dag at kæmpe for at skabe et Danmark med mere frihed og flere muligheder. Endnu engang tak for jeres tillid - den motiverer os kun til at arbejde endnu hårdere.    