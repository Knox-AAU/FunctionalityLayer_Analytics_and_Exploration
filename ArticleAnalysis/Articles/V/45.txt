Klare V-aftryk i ny sundhedsaftale, men stadig store udfordringer. Der er klare Venstre-aftryk at finde i den sundhedsaftale, som regeringen nu har landet med et bredt flertal af Folketingets partier inklusive Venstre.Det er en aftale, vi i Venstre har presset på for i flere år, alt imens regeringen har holdt både patienter og medarbejdere hen i uvished. Udfordringerne for det danske sundhedsvæsen har sideløbende hobet sig op, så den nye sundhedsaftale er i høj grad tiltrængt.For Venstre har det særligt været vigtigt at rykke sundhedsvæsenet tættere på, hvor danskerne bor. Derfor har vi kæmpet for, at den nye sundhedsaftale indeholder en strategi for, hvordan vi når 5.000 praktiserende læger i Danmark i 2035, som Venstre også foreslog i vores sundhedsudspil i efteråret.Samtidig har vi presset regeringen til at etablere 25 moderne sundhedshuse, som kan være med til at forebygge indlæggelser på hospitalerne. Regeringen lagde selv op til kun at etablere mellem 13 og 20 af disse sundhedshuse.De 25 sundhedshuse kommer til at gavne både patienterne, som ikke skal køre så langt for de mindre komplicerede undersøgelser, og sundhedshusene kommer samtidigt til at aflaste hospitalsvæsnet betragteligt.Regeringen kalder dem nærhospitaler, men vi ser det dog stadig som sundhedshuse. Det vigtigste er imidlertid, at vi nu rykker sundhedsvæsnet tættere på borgerne – så kan vi godt leve med det misvisende navn.Vi har også kæmpet ihærdigt for at sikre styrkede patientrettigheder til vores patienter, hvor vi blandt andet har fået sikret flere patienter ret til patientansvarlig sundhedsperson.Vi kunne bestemt have ønsket os en mere ambitiøs aftale for sundhedsvæsenet, men regeringen har desværre ikke haft de samme ambitioner som Venstre. Så vi har haft fokus på at rykke det, så langt vi kunne. Det skylder vi patienterne og de dygtige medarbejdere i sundhedsvæsnet.Der skal derfor heller ikke herske nogen tvivl om, at vi i Venstre kommer til at intensivere vores arbejde med at styrke og udvikle det danske sundhedsvæsen, så patienterne får flere rettigheder, bedre behandling og kan komme hurtigere til.Det er en topprioritet for Venstre.Hør Martin Geertsen fortælle om den aftale her: