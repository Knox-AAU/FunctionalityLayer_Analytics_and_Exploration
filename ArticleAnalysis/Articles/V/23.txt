Interview med Jakob Ellemann-Jensen: Her er mit succeskriterium. Interview: Hele seks mærkesager danner fundamentet i det politiske projekt, som Venstre går til valg på. Vi har talt med Venstres formand om de seks mærkesager og kampen for friheden og flere muligheder for den enkelte dansker.Vinduerne står på vid gab, og ærmerne er rullet så langt op, som skjorten tillader. Varmen ligger som en dyne på Jakob Ellemann-Jensens hjørnekontor på Christiansborg. Han skænker iskold Faxe Kondi i et glas og tager en tår, inden han læner sig frem.”For mig er punktet om frihed den samlende ramme om det hele. Det er muligheden for at leve, som du gerne vil. Ikke blot en anerkendelse af, men en begejstring over, at mennesker er forskellige og vil noget forskelligt. Gudskelov”.”Under den nuværende regering er den frihed under pres. Vi ser det med tvangsfordeling af gymnasieelever, ønskerne om at indskrænke det frie valg for ældre og så videre. Så det er dét, jeg vil måles på som statsminister: Har danskerne fået mere frihed og flere muligheder? Det er succeskriteriet”, siger Venstres formand.  Foran sig på bordet har han de seks mærkesager, Venstre går til valg på, og som udgør fundamentet i Venstres politiske projekt. Formanden tager først hul på den grønne omstilling.”Vi må ærligt sige, at det ikke var i Venstre, virkeligheden først stod klart. Selv er jeg fra barnsben opdraget til at behandle naturen ordentligt, men omfanget og nødvendigheden af at handle er først gået op for mig i løbet af de 11 år, jeg har siddet i Folketinget”, siger Jakob Ellemann-Jensen.For formanden har sommerens skovbrande i Europa understreget vigtigheden.”Selv langt op i Tyskland har der været brande. Sommeren har sat endnu en stor, fed streg under, at vi må og skal løse denne udfordring. Det er min politiske generations absolut vigtigste opgave. Derfor er vi som borgerligt og liberalt parti også nødt til at have nogle realistiske svar. Det er afgørende, at vi gør dette til en mulighed for dansk erhvervsliv i stedet for at sende arbejdspladser og udledninger til udlandet, hvilket er venstrefløjens svar”. Måske det stammer fra hans militære baggrund, men Jakob Ellemann-Jensen afviser al snak om panik og klimaangst. ”Begge dele fører til irrationelle beslutninger. At gå i panik er det værste i enhver situation. Men jeg er dybt bekymret, og derfor skal vi vise handlekraft. Her nytter forbud og afsavn ikke, for de næste generationer vil ikke finde sig i at have færre muligheder end de foregående. Klimaudfordringen skal gøre Danmark rigere, ikke fattigere. Ellers kan vi ikke være et foregangsland”. Ikke kun det danske sensommervejr giver sved på panden på Christiansborg for tiden. Med de radikales valgtrusler nærmer et folketingsvalg sig. Og Venstre er klar.På tre uger har partiformanden på tre pressemøder præsenteret ny politik. Senest et nyt udspil om, at det skal kunne betale sig at arbejde.”Det her er vigtigt for mig, fordi jeg i min grundkerne finder det rimeligt, at der er forskel på at være på passiv forsørgelse og være i arbejde”, siger Jakob Ellemann og fortsætter: ”Det er vigtigt for mennesker at være i arbejde. Fra helt ung har jeg gået med aviser, gjort rent i et murerfirma og været skrotbisse i Sydhavnen, før jeg senere blev koncernjurist og politiker. Det har altid haft en kæmpe værdi for mig at være et lille tandhjul i en større maskine. Det er sundt at få ind under huden”.Sideløbende med udspillet har Venstre kørt en kampagne, der sætter lys på, hvor meget en familie med tre børn kan modtage i ydelser. Her siger kritikerne, at Venstre sparker til folk, der ligger ned. Det får formanden til at rette sig op i stolen og skære igennem:”Der er nødt til at være tydelig forskel på at gå derhjemme og at gå på arbejde. Det er mest rimeligt. Og jeg ville føle, at jeg sparkede til nogen, der lå ned, hvis jeg ikke også politisk tog ansvar for at få mennesker i arbejde – og det er også en del af vores udspil”.For formanden handler det om at tage ansvar for eget liv. Både når det kommer til dem, der står uden for arbejdsmarkedet, og dem, der er kommet til Danmark, fra andre lande. For når arbejdsfrekvensen er vidt forskellig for danskere generelt og ikke-vestlige indvandrere, så skærer det dybt i Ellemann-Jensens liberale hjerte.”I misforstået godhed har vi alt for længe stillet for få krav til folk, der kommer til vores land. Vi skal møde mennesker med forventninger. Andet kan vi ikke være bekendt. Ingen kan alt, men alle kan noget. Især lige nu, hvor arbejdsmarkedet skriger på arbejdskraft. Integration er først og fremmest et individuelt ansvar, som påhviler den, der kommer hertil. Det skal vi turde sige højt”