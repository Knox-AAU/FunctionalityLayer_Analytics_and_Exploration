Giv de unge frihed frem for tvang. I Danmark har vi et princip, som der har været enighed om i årevis: Dine forældres pengepung skal ikke afgøre, hvilken uddannelse du får. Det er sundt princip, som nu desværre ser ud til at blive smidt på porten.Den socialdemokratiske regering, støttet af et flertal i Folketinget, har nemlig besluttet at indføre et tvangsfordelingssystem for kommende gymnasieelever i og omkring de større byer. Kort fortalt, vil den socialdemokratiske regering skabe et system, hvor tusindvis af gymnasieelever, i og omkring de større byer, får reduceret deres frie skolevalg. I stedet vil forældrenes løncheck afgøre, hvor de må gå i skole.Eleverne vil blive inddelt i kategorier alt efter, hvor meget deres forældre tjener. Hvert gymnasium vil så få tildelt en kvote for hver indkomstkategori. Søger man ind på et gymnasium, hvor kvoten for ens egen indkomstkategori allerede er opfyldt, bliver man tvangsflyttet til en anden uddannelsesinstitution.  Hvis det ikke var gravalvorligt, ville man tro, det var en vittighed. For det får jo konsekvenser for rigtig mange elever. Tænk på Maria, der ikke må gå i skole med sine venner, fordi hendes mor tjener for lidt.Eller på Lucas, der bor 500 meter fra det lokale gymnasium, men bliver tvunget mange kilometer væk, fordi hans far tjener for meget. Det er principielt forkert, og det kommer til at få store konsekvenser. Længere rejsetid, usikkerhed, mindre frit valg og en unødig adskillelse fra de gode venner fra grundskolen. Ingen kan længere være sikker på, at kunne følges ad videre. Det kan betyde dårligere trivsel og større frafald.Det er den forkerte vej at gå. Og det afslører et syn på ungdommen og hver enkelt ungt menneskes ret til at vælge selv, som er meget fjern fra Venstres tiltro og tillid til de unges evne til at vælge deres uddannelse frit.  Ungdommen er nemlig ikke bare brikker, man kan rykke rundt på. De er ikke statens ejendom. De skal ikke realisere socialdemokraternes drømmesamfund. Det er de unge selv, ikke regeringen, der er bedst til at vælge, hvor de skal tage en uddannelse.Derfor bekæmper vi regeringens ufrie, udanske og ugennemtænkte system.Læs også: Vi skal genforhandle gymnasieaftalen