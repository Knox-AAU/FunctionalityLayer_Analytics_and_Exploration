Sverige og Finlands ja til NATO svækker Putin. Når verden bliver mere usikker, skal vi styrke den frie verdens alliancer og fællesskaber. Derfor glæder det mig også, at Sverige og Finland nu endegyldigt har meldt ud, at de vil søge om optagelse i NATO.  Meldingerne fra svenskerne og finnerne har vist, at Putins mål om at splitte vesten på ingen måder er opnået. Tværtimod. Vesten er nu langt mere forenet end tidligere. For hvem ville ærligt have troet for et år siden, at nationer som Sverige og Finland, der i årevis har været neutrale, ville tilslutte sig Nato i 2022? Ikke mange – men Putins handlinger har gjort det nødvendigt.Sverige og Finland er nu både med i EU’s forsvarssamarbejde og i NATO. Indmeldelsen viser, at de to ikke er hinandens modsætninger. De gør derimod hinanden stærkere, og Vesten står med nyheden om de to indmeldelser stærkere sammen, end vi gjorde i går.Det vidner også om, at Putins invasion ikke har haft de følgevirkninger, som den russiske præsident havde håbet. Hvor Putin før ønskede en minimal grænse op af NATO-lande, får han nu yderligere 1,300 kilometer grænse mellem NATO og Rusland. Kort sagt: Putin har kastet Sverige og Finland i armene på Nato og dermed svækket sig selv.Putin er ved at tabe sin egen krig mod de brave ukrainere, styrke NATO alliancen, og han er i gang med at få en sjette sanktionspakke smidt i hovedet af EU. Alt dette viser, at Vesten ikke accepterer brutale angreb på frihedselskende folk.Sverige og Finland har vist, at når det gælder, står Vesten sammen – i NATO, såvel som i EU. Det samme skal vi gøre, når vi i Danmark skal stemme om deltagelse i EU’s forsvarssamarbejde den 1. juni. Jeg anbefaler et JA til at afskaffe forsvarsforbeholdet.Tillykke til Sverige og Finland med indmeldelsen i NATO. 