Hvil i fred, H.K.H Prins Henrik. I dag har vi modtaget den bedrøvelige nyhed om, at Prins Henrik er gået bort. Det berører os dybt. Vi må nu tage afsked med en mand, der i mere end et halvt århundrede har tjent vor nation. Med sit engagement og sin karismatiske personlighed har Prins Henrik ydet et stort og værdifuldt arbejde for Danmark. Et arbejde, hele den danske befolkning kan være stolte af. Han har både været en solid støtte for H.M Dronningen, en kærlig far for sine sønner, og en sand ambassadør for Danmark i udlandet. Med sit gode humør og kærlighed til livet, har han beriget livet for alle de som mødte ham, eller som blot betragtede hans livsførelse på afstand. Vores varmeste tanker går lige nu til den kongelige familie og de mange mennesker, som Prins Henrik undervejs i sit 83 år lange liv har berørt med sin varme, gejst og gnist. 