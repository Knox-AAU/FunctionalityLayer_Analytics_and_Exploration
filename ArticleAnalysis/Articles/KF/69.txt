Mere lokalt politi skal sikre tryghed for alle. Af Søren Pape Poulsen, justitsminister Bandekrig, terrortrussel og grænsekontrol. Disse ting har trukket hårdt på politivæsenet i de seneste år. Og med god grund. Når vi står over for begivenheder eller trusler, der udfordrer danskernes sikkerhed og tryghed, skal politiet landet over træde til og hjælpe, hvor der er behov. Det har de gjort. Vi har set en ekstraordinær politiindsats, der har krævet betydelig assistance fra blandt andet politikredse i Jylland til København. Det skal politiet kunne gøre, uden det går udover den lokale politiindsats. Men når store begivenheder tiltrækker vores opmærksomhed og politiets ressourcer, bliver behovet for tryghed i den nære hverdag ikke mindre. Derfor har jeg som justitsminister gennemført en række initiativer for at styrke politiet. Det har frigjort omkring 700 betjente til operativt arbejde og tilført 600 ekstra betjente til politiet. De jyske og fynske betjente er nu stort set tilbage i deres egne kredse, hvilket har været en klar målsætning fra regeringens side. Nu kan vi se fremad og fokusere på tryghed i hele lande Det er nemlig min opfattelse, at vi står et sted, hvor det vi mangler er mere lokalt, borgernært politi. Når jeg som justitsminister har talt med borgere, borgmestre og lokalsamfund, har jeg mødt enorm forståelse for, at politiet har været hårdt prøvet de seneste år. Men de har heller ikke lagt skjul på, at de savnede at se mere politi i hverdagen. Vi må ikke glemme, at politiet er til for at skabe tryghed i hele Danmark. Det er grundlæggende vigtigt for mig, at man kan føle sig tryg og beskyttet af politiet, selvom man ikke bor et sted, hvor kuglerne flyver om ørerne på en. Vi har haft denne diskussion før, dog med en lidt anden vinkel: I forbindelse med kommunalreformen har vi gentagne gange hørt, at borgerne i mindre samfund føler sig overset og forladt. Det mener jeg er et alvorligt problem, som vi bliver nødt til at forholde os til. Ligesom vores politi er og skal være for hele landet, er vi også regering for hele landet. Derfor bliver et af mine og politiets klare fokusområder i fremtiden den nære tryghed. Det betyder ikke, at vi nedprioriterer de ”store” og vigtige opgaver – tværtimod. Med de tiltag, som regeringen har taget de sidste år, er politiet nemlig blevet markant stærkere. Seneste eksempel er de ekstra ressourcer, som vi tilførte politiet på finansloven for 2018. Jeg vil slutte af med at sige noget, som I nok har hørt mig sige et par gange før. Vi har som samfund stillet meget høje krav til vores politi og trukket store veksler på hver enkel politibetjent her i landet. Det har været en nødvendig indsats, og jeg har enorm respekt for den måde, politiet har håndteret og udført opgaven. Jeg ved, det har krævet store ofre at tage vare på vores fælles sikkerhed, og for det siger vi som samfund tak. 