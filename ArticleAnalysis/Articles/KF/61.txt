K vil forbyde rygning i skoletiden. Vi kan se at de unge er begyndt at ryge mere, og derfor bliver vi nødt til at gå hårdere til værks, hvis vi skal nå vores vision om en røgfri generation i 2030. Rygning skal ikke længere være tilladt i skoletiden. Det mener Det Konservative Folkeparti, der vil forbyde elever i landets folkeskoler at ryge, hvor end rygningen foregår.  Det konservative foreslag kommer i kølvandet på nyheden om, at flere unge ryger end det var tilfældet for få år siden, samt at den samlede mængde af rygere ikke længere er faldende. “Vi kan se at de unge er begyndt at ryge mere, og derfor bliver vi nødt til at gå hårdere til værks, hvis vi skal nå vores vision om en røgfri generation i 2030. Vi bliver nødt til at gøre noget for at styrke sundheden blandt de unge, så de ikke begynder at ryge,” udtaler den konservative sundhedsordfører Brigitte Klintskov Jerkel. Som det er nu må eleverne godt ryge udenfor skolens grund, men med det konservative forslag, vil end ikke det være tilladt: “Røgfri skoletid vil ifølge Kræftens Bekæmpelse kunne begrænse antallet af rygere i skolerne med op til 25%, hvilket gør dette til et forslag med stor effekt” uddyber Brigitte Klintskov Jerkel. Ifølge en måling foretaget af Epinion fra 2017 mener 82% af folkeskoleelverne, at røgfri skoletid vil være et godt forslag til at begrænse rygning på skolerne. Det er ifølge Brigitte Klintskov Jerkel et godt tegn: “Når så mange af eleverne selv synes det er en god idé, så håber jeg at vi med forslaget kan skabe en kultur hvor færre ryger, og dem der ryger vil overveje at stoppe”.  