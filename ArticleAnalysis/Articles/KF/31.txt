Lad os nu hæve priserne på cigaretter. Forebyggelseseksperter er enige om, at prisstigninger er den mest effektive måde at forhindre unge i at begynde at ryge. Samtidig ønsker et flertal af danskerne ifølge en måling for Altinget at hæve cigaretpriserne til 60 kroner fra de nuværende 40 kroner. Så når langt de fleste kan se logikken i at hæve afgifterne på tobak for at forhindre kræft og redde liv, hvorfor er det så ikke lykkedes at blive enige om på Christiansborg? Det undrer gruppeformand og sundhedsordfører for Det Konservative Folkeparti, Mette Abildgaard, sig over. – Hvad venter vi på? Vi ved, hvad der skal til, og alligevel kan vi ikke få et klart svar fra Liberal Alliance, Dansk Folkeparti og Venstre. Vil I være med til at hæve priserne, eller hvad vil I gøre?, spørger Mette Abildgaard. Hun opfordrer på det kraftigste de øvrige partier til at melde klart ud og fortælle, hvordan de har tænkt sig at vende udviklingen, så færre unge begynder at ryge i fremtiden. Alene om at arbejde for højere cigaretpriser
Det Konservative Folkeparti foreslog sidste år at hæve prisen på cigaretter til 60 kroner per pakke, og partiet er fortsat det eneste i blå blok, der kæmper for at hæve prisen markant på tobak. Det er selvom, at en sådan prisstigning vil have en særlig effekt på unge. Konkret vil det kunne reducere deres cigaretforbrug med 75 procent. – Hver eneste dag begynder 40 børn med at ryge, og hver tredje unge ryger vurderes at dø på grund af rygning, hvis de bliver afhængige. Den kurve skal vi have knækket, siger Mette Abildgaard, der pointerer, at højere cigaretpriser ikke kan gøre det alene. Derfor foreslår Det Konservative Folkeparti også, at der indføres røgfri skoletid for alle under 18 år på landets uddannelsesinstitutioner, og at det gøres ulovligt at købe tobak med henblik på at give det til mindreårige. Du kan læse mere om de konservative rygepolitiske forslag på www.konservative.dk/ 