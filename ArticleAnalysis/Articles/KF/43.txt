Et klimaudspil spækket med konservativ politik. Regeringen præsenterer i dag et ambitiøst klimaudspil, som Det Konservative Folkeparti har arbejdet hårdt for at trække i en så grøn retning som muligt. Udspillet er et vigtigt skridt på vejen til at opnå de klimamål, som Det Konservative Folkeparti fik skrevet ind i regeringsgrundlaget – eksempelvis at Danmark i 2050 skal være et klimaneutralt samfund, der ikke udleder flere drivhusgasser, end vi optager. Lavere beskatning på grønne firmabiler Mai Mercado var en af de ministre, der deltog i præsentationen af klimaudspillet. – Klimaet er konservativt hjerteblod. Vi tror på generationskontrakten, og derfor er jeg stolt over det klimaudspil, vi i dag præsenterer, siger hun og fremhæver et konkret konservativt initiativ: – Vi skal gøre det lettere for virksomheder at vælge den grønne omstilling til. Derfor vil vi indføre lavere beskatning på elfirmabiler. Det skal simpelthen være billigere for virksomhederne at vælge en grøn firmabil.  Stop for salg af nye diesel- og benzinbiler i 2030 Derudover vil regeringen også stoppe salget af nye diesel- og benzinbiler i 2030 og for nye plug-in-hybridbiler i 2035. Det er et konservativt forslag, som politisk ordfører Anders Johansson glæder sig over er blevet regeringens politik: – Vi har et mål om, at Danmark i 2050 skal være et lavemissionssamfund. For at det kan lade sig gøre, er der brug for en stærk grøn omstilling på transportområdet. Derfor glæder det mig, at det er lykkedes at få skrevet ind i udspillet, at vi i 2030 skal have stoppet salget af nye diesel- og benzinbiler, siger Anders Johansson og afslutter: – Klimaudfordringen er vor tids største udfordring. Vi konservative føler os forpligtede til at aflevere en klode til de kommende generationer, som vi kan være bekendt. Det kræver handling nu og her – og det gør vi nu.  