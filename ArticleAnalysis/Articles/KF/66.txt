Pape: Nu skal vi de parallelsamfund til livs.  ”Klokken er fem minutter i midnat, hvis vi vil nå at vende udviklingen med parallelsamfundene. Det skal være nu, og ellers ender dele af Danmark som andre steder i Vesteuropa med indgroede parallelsamfund. Vi har fået givet et samfund af vores forfædre, og som konservativ vil jeg ikke være med til, at vi giver det videre til de kommende generationer med en stor regning vedlagt – hverken økonomisk eller kulturelt. Det bliver ikke på Det Konservative Folkepartis vagt, vi forspilder chancen for at tage ansvar og handle.” Regeringen lancerer nu en lang række tiltag. Flere bygninger skal rives ned i de udsatte boliger områder, og i nogle tilfælde vil hele ghettoer skulle fjernes. Flytter man til en ghetto, får man en lavere ydelse, og man kan slet ikke flytte dertil, hvis man er på integrationsydelse. Regeringen vil også indføre sprogprøver i 0. klasse på udvalgte skoler og gøre det obligatorisk at sende sit barn i daginstitution, fra det er et år, hvis det vokser op i et ghettoområde. ”Det er utraditionelle værktøjer og nogle hårde men nødvendige krav. Vi mener, at alle børn skal have muligheden for at kunne klare sig i Danmark. Også børn fra ghettoerne,” understreger Søren Pape Poulsen og fortsætter: ”Hvis man kan leve et helt liv her i landet uden at kunne dansk, lever man ikke i Danmark – så lever man i et parallelsamfund. Det er en falliterklæring, at det overhovedet kan lade sig gøre. Én ting er de voksne – men vi skal for alvor undgå, at det ikke bliver givet videre til børnene.” Den konservative formand fremhæver desuden nogle af de retspolitiske tiltag i den nye ghettoplan. Blandt andet vil regeringen nu politiet mulighed for at udpege områder, hvor det er en skærpende omstændighed at begå kriminalitet. Regeringen vil også forhindre kriminelle i at bosætte sig i et udsat boligområde, og så vil den tilføre mere politi og rykke dem helt ud til problemerne med mobile stationer. ”Det Konservative Folkepartis er stolte over at spille en aktiv rolle i en regering, der tør tage fat om nældens rod. For det kræver mod, og det bliver et hårdt arbejde at vende udviklingen. Men det er nødvendigt, hvis vores børn ikke skal stå om 20 år og sige ’hvorfor lod I bare stå til’.” afslutter Søren Pape Poulsen. 