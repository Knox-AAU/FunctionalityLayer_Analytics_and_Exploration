Havvindmøllepark vil give 800.000 husstande strøm. I forbindelse med udspillet til et nyt energiforlig for Danmarks energiproduktion og grønne omstilling, ønsker regeringen at bygge den største danske havvindmøllepark nogensinde. Vindmølleparken vil producere 800MW, hvilket øger mængden af energi produceret ved havvind med en tredjedel. Det svarer til at Danmarks syv største byer, som vil få deres samlede elforbrug dækket af grøn strøm. Havvindmølleparken er en del af regeringens ambition om at halvdelen af Danmarks enerforbrug skal komme fra vedvarende energikilder i 2030. I og med at havvindmøller er vokset i størrelse siden det nuværende forlig på området blev indgået, vil den kommunale indsigelsesret blive udvidet fra otte til 15 kilometer fra kysten. Således vil vindmøllerne ikke kunne ses fra kysten, så den grønne omstilling foretages uden at forstyrre udsigten fra de danske kyster. Det er endnu ikke besluttet hvilke møller der skal bruges til parken, og hvor vindmøllerne skal stå. Dette vil blive afgjort ved et udbud. Regeringen vil derudover undersøge mulighederne for at bygge endnu flere vindmølleparker i fremtiden, skulle det vise sig at være nødvendigt. Energiudspillet i sin helhed forventes præsenteret i den kommende uge. 