Indfør pant på saft- og juiceflasker. Af Mette Abildgaard, Gruppeformand Hvert år havner over otte millioner tons plastik i vores verdenshave. Det svarer til, at der tømmes en lastbil med skrald i havet hvert minut, hver dag, året rundt. Det har ført til, at der flyder gigantiske ”plastikøer” rundt i verdenshavene. Fortsætter udviklingen, ender vi med, at der i 2050 er mere plastik end fisk i vores have. Det er altså ret alvorligt. Og vi er selv skyld i det! Derfor har vi også et ansvar for at gøre noget ved det. Vi har alt for meget plastaffald, og vi genanvender alt for lidt. Derfor har vi i Det Konservative Folkeparti tidligere foreslået at indføre pant på saft- og juiceflasker. Som det er i øjeblikket, er der nemlig ikke pant på sådanne plastflasker, og de ender derfor som skrald. Jeg forstår ikke, at flasker, som er lavet af præcis det samme plastik, som flasker der genanvendes, skal smides i skraldespanden. Og jeg vil vove den påstand, at der er mange andre, der heller ikke kan se logikken. Kæmpe ressourcespild ikke at genanvende
Det fører nemlig til et enormt spild at smide alt den genanvendelige plastik i skraldespanden. Og desværre kan vi jo samtidig konstatere, at plasten ofte ender i naturen og i vores have. Dansk Affaldsforening skønner, at omkring 156 millioner plastflasker går uden om pantsystemet, som det er i dag. Der ligger altså et kæmpe potentiale for at få genanvendt langt mere plast, end vi gør i dag. Og det smarte er, at pantsystemet allerede er etableret og velfungerende. EU skal med i kampen mod plast
Vi skal naturligvis gøre alt, hvad vi kan, for at beskytte vores natur mod plast. Men Danmark alene kan ikke løse problemet. Det er nemlig først og fremmest et globalt problem. Derfor er jeg glad for, at der er kommet fokus fra EU’s side på genanvendelse af plast. EU’s plaststrategi blev for nylig præsenteret, og den lægger blandt andet op til, at vi i 2030 skal genanvende mindst halvdelen af alt plastaffald og samtidig sikre, at al plastemballage kan genanvendes let. Det skal vi selvfølgelig følge op på i Danmark, og der vil derfor snart blive udarbejdet en national plasthandlingsplan, som skal bidrage til at løse problemet. Det er en dagsorden, som der er bred opbakning til i Folketinget, og jeg glæder mig til at komme i gang. Jeg tager naturligvis forslaget om at indføre pant på saft- og juiceflasker med til forhandlingsbordet. Det vil nemlig betyde mindre plastik i naturen og i vores have, samtidig med at vi får udnyttet klodens ressourcer bedre. Vi skylder os selv, vores klode og vores fremtidige generationer at gøre noget, før det er for sent. 