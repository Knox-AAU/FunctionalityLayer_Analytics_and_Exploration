Røgfri skoletid og højere tobakspriser skal sikre børn en røgfri fremtid. Cirka hver tredje unge ryger forventes ifølge Kræftens Bekæmpelse at dø på grund af rygning, hvis de forsætter med at ryge videre som voksne. Det svarer til, at cirka otte procent af alle vores børn risikerer at dø af rygning. Det må og skal der laves om på. Derfor kommer Det Konservative Folkeparti nu med tre konkrete forslag, der skal sikre en røgfri fremtid for vores børn, fortæller gruppeformand og sundhedsordfører, Mette Abildgaard. – Det er nogle sindssygt bekymrende tal. Jeg har svært ved at se mig selv i øjnene som politiker, hvis ikke vi er villige til at tage nogle initiativer for at bremse den udvikling. Rygning er altid den enkeltes ansvar, og rygning blandt børn og unge er forældrenes ansvar. Men vi må også tage ansvar og gøre noget politisk. Regeringens seneste sundhedsprofil viser, at andelen af unge rygere de sidste par år været stigende. For fra 2013 til 2017 er andelen af unge dagligrygere ifølge opgørelsen steget med over 10 procent. Den udvikling håber Det Konservative Folkeparti at kunne vende med de følgende tre initiativer. Røgfri skoletid for alle under 18 år
Tidligere på året foreslog Det Konservative Folkeparti, at der bør indføres røgfri skoletid for alle landets grundskoler. Det vil partiet nu udvide, så det også gælder for 10. klasser, efterskoler, erhvervsskoler og ungdomsuddannelserne for alle, der er under 18 år. – Vi vil ikke acceptere, at man bruger sine frikvarterer på at hænge ud i byen og ryge. Det hører sig ikke til i skoletiden, siger Mette Abildgaard. Særligt på erhvervsskolerne er der en udfordring. Her er andelen af dagligrygere ifølge Vidensråd For Forebyggelse nemlig to til fire gange så høj i forhold til gymnasiet. Med hensyn til håndhævelsen af reglerne, vil Det Konservative Folkeparti kopiere de skoler, som allerede har indført røgfri skoletid. Bryder eleverne rygeforbuddene her, så påtaler lærerne det, og eleverne indkaldes til samtaler, hvor de får hjælp til at klare en hverdag uden røg. Prisen for cigaretter hæves til 60 kroner
Gennemsnitsprisen for en pakke cigaretter er i dag 40 kroner. Det ønsker partiet at hæve til 60 kroner, samtidig med at prisen fremover indekseres så den følger samfundets naturlige prisstigninger. – Vi hæver prisen, fordi vi ved, at det vil have en af de allerstørste effekter i forhold til børn og unge og forhindre, at små børnelunger fyldes op med cigaretrøg, siger Mette Abildgaard og tilføjer: – I Danmark er priserne på cigaretter billigere end mange af landene omkring os. Det er de blandt andet, fordi vi ikke har reguleret på cigaretpriserne i en del år i Danmark. Prisstigningen vil især få betydning for de unge rygere. Ifølge et studie fra Dansk Sundhedsinstitut, vil en sådan stigning i cigaretpriserne betyde, at cirka 39.000 danskere vil stoppe med at ryge – af dem er 20.000 i aldersgruppen 15-19 år. Slut med at købe cigaretter for mindreårige
I dag er det ikke tilladt at sælge tobak til personer under 18 år i butikker. Til gengæld kan en 18-årig helt lovligt gå ind i en butik og købe en pakke cigaretter for derefter at give dem videre til en 15-årig – et såkaldt proxy-salg. Det vil Det Konservative Folkeparti gøre forbudt. – Jeg har selv hørt unge mennesker fortælle om, at det er helt almindeligt for dem at stå foran butikkerne og bede voksne gå ind og købe cigaretter for dem. Vi ønsker at sende et stærkt signal om, at vi hverken kan eller vil acceptere det, fortæller Mette Abildgaard. De tre forslag skal nu drøftes med de øvrige regeringspartier, før de forhåbentligt kan se dagens lys og sikre en røgfri fremtid for de danske børn. 