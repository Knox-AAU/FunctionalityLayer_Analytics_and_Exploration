Kendt erhvervskvinde bliver ny spidskandidat i Aarhus. Mona Juul bliver ny lokal spidskandidat for Det Konservative Folkeparti i Aarhus, efter Naser Khader tidligere på måneden skiftede til Sjællands Storkreds. Med en baggrund som administrerende direktør for et af Danmarks største reklamebureauer, Envision Reklamebureau A/S, i Aarhus, bidrager hun med erfaring og en skarp erhvervsprofil til partiet forud for det kommende folketingsvalg. – Noget af det vigtigste både i politik og i en virksomhed er tillid. Jeg betragter tillid som et vigtigt råstof. En af de afgørende forudsætninger for, at vi får mest muligt ud af vores skattekroner, at erhvervslivet tjener penge, at velfærdssamfundet virker omsorgsfuldt og effektivt er, at vi har tillid til hinanden. Jeg har erfaring i at levere gode løsninger, og det vil jeg tage med mig i Folketinget. Jeg er konservativ, fordi jeg tror på et samfund i balance med både frihed og fællesskab – for mig er Det Konservative Folkeparti den ansvarlige og anstændige borgerlige stemme, siger Mona Juul. Mona Juul har været administrerende direktør for reklamebureauet siden 2007, men med offentliggørelsen af kandidaturet trækker hun sig fra stillingen for at koncentrere sig helhjertet om det kommende folketingsvalg. Hun fortsætter som partner og bestyrelsesmedlem i virksomheden. I Århus Konservative Vælgerforening er de stærkt tilfredse med valget af Mona Juul, som har det rette lokale kendskab til at repræsentere partiet i Østjyllands Storkreds. – Vi var på udkig efter en kandidat, der er forankret i regionen med en stærk erhvervsfaglig profil. Det har vi med Mona. Hun har både været med til at udvikle sin egen samt andre virksomheder og har bestredet en række bestyrelsesposter, der giver hende en masse viden, som partiet og Østjylland kan drage fordel af. Hun har altså en stor indsigt i erhvervslivet, som vi mener er til stor gavn i Folketinget, siger Niclas Kvernrød, som er formand for Århus Konservative Vælgerforening. Mona Juul er indstillet som folketingskandidat og vil være officiel spidskandidat for Det Konservative Folkeparti i Aarhus, når hun er blevet valgt ved den ekstraordinære generalforsamling i oktober. Foruden Mona Juul opstiller Victoria Kilpatrick, Ali Aminali samt den nuværende folketingskandidat Jens Salling til Folketinget for Det Konservative Folkeparti i Aarhus. Blå bog for Mona Juul:
Mona Juul er født den 20. september 1967 og bor i Horsens med sin kæreste, Carsten. Uddannelse
Strategisk planning, Den Danske Reklameskole, 2001
Civiløkonom (HA/HD), Syddansk Universitet, 1990/1993 Erhverv
Adm. Direktør, Envision, 2007
Strategisk direktør og partner, 2003
Teamchef, Envision, 2001
Kontaktchef, Envision, 1999
Account manager, Gynther & Company, 1998
Produktchef, MD Foods (Arla), 1995
Brand manager, MD Foods (Arla), 1993
Salg- og marketingkoordinationer, MD Foods (Arla), 1991 Hun har desuden bestyrelsesarbejde i blandt andet Dansk Erhverv, Erhverv Aarhus, mediebureauet Orchestra, Eniig Fiber, Fonden VoxHall, WWF Verdensnaturfonden, Fonden Fængslet, First Chair Group og Envision. For yderligere spørgsmål og kommentarer kan pressen kontakte:
Mona Juul: 29 68 49 18
Niclas Kvernrød: 22 36 28 72
Partiets pressetjeneste: 70 70 28 21 