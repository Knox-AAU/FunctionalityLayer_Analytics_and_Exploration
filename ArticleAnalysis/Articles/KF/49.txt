Tak for nu Ungdommens Folkemøde. Sammen med Konservativ Ungdom deltog Det Konservative Folkeparti igen i år i Ungdommens Folkemøde i Valbyparken i København. Denne gang løb det af stablen den 6.-9. september, og allerede da teltet åbnede torsdag morgen, strømmede det ind med interesserede unge, der spurgte ind til den konservative politik. I løbet af dagen kiggede både gruppeformand Mette Abildgaard og folketingsmedlem Merete Scheelsbeck forbi og svarede på bedste vis på spørgsmål fra de fremmødte. Fredag var det Søren Pape Poulsens tur til at møde de unge til folkemødet, og her stod de bogstaveligt talt i kø for at tale med partiformanden. – Der er rigtig mange spørgsmål af mange forskellige arter. Nogen har spurgt, hvad det er at være dansk, andre har spurgt ind til cannabis, og andre har spurgt, om der er grænser for humor. Det viser bare, at unge mennesker i dag er mega engagerede og interesserede i samfundet, fortalte Søren Pape Poulsen. Som tidligere skolelærer tror han på, at et arrangement som Ungdommens Folkemøde har stor værdi for eleverne. – Jeg tror, det betyder rigtig meget, at man kommer ud og møder nogle af dem, man snakker om, og at man møder nogle organisationer og foreninger, så man ikke bare skal læse i en bog eller høre, hvad læreren siger. Her man kan man stille spørgsmålene direkte til folk, sagde han. Klik her og se mere fra Sørens besøg på Ungdommens Folkemøde. 