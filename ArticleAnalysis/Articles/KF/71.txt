God skatteaftale endelig faldet på plads. En ny skatteaftale faldt tirsdag på plads mellem VLAK-regeringen og Dansk Folkeparti. Aftalen indeholder blandt andet lavere skat på arbejdsindkomst og større fradrag for pensionsindbetalinger og tilgodeser dermed alle danskere i fuldtidsarbejde. Aftalen vækker glæde hos Det Konservative Folkeparti, der længe har kæmpet for lavere skat til danskerne: ”Aftalen betyder, at danskere i fuldtidsjob får mere med hjem i lønningsposen ved hjælp af det nye jobfradrag, og det betyder, at det dermed endnu bedre kan betale sig at arbejde. Vi er langt fra færdige endnu, hvis det står til os konservative, men området er helt afgørende for os, og ingen er vist i tvivl om, at vi har kæmpet for netop lavere skat på arbejde i årtier,” siger den konservative finansordfører Rasmus Jarlov. Han erkender samtidig, at aftalen ikke bliver så stor, som K helst havde set: ”Vi havde gerne set en endnu større skatteaftale med endnu større skattelettelser – men det var dette, vi kunne samle flertal for, og nu glæder vi os først og fremmest over, at vi kommer i den rigtige retning. Alle skattelettelser er gode skattelettelser,” understreger finansordføreren. Aftalen gør det desuden mere attraktivt at spare op til pension. Også det er særdeles positivt ifølge Det Konservative Folkeparti: ”Det duer ikke, at det for mange mennesker i dag ikke kan betale sig at spare op til pension. Det kommer de nu til at kunne, og det er både mere rimeligt og økonomisk hensigtsmæssigt,” afslutter Rasmus Jarlov. Aftalen lemper samlet set skatterne for danskerne med fem milliarder kroner om året allerede i 2020. For yderligere kommentarer, kontakt finansordfører Rasmus Jarlov på 61 62 46 41. 