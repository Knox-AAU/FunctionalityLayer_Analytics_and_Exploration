Anders Johansson afløser Mette Abildgaard som gruppeformand. Det Konservative Folkepartis gruppeformand, Mette Abildgaard, går fra den 5. oktober 2018 på barsel. I mellemtiden overtager Anders Johansson posten som gruppeformand samt politisk ordfører. – Det er en spændende opgave, som jeg glæder mig til at gå i gang med. Den næste tid skal jeg bruge på at føre partiets linje videre frem mod folketingsvalget og markere partiet på de fire fokusområder: lavere skat og virksomheder i vækst, hjælp og omsorg når du har brug det, respekt for loven og vores fælles værdier samt en god start på livet, siger Anders Johansson. Anders Johansson er blandt andet erhvervs- og skatteordfører for Det Konservative Folkeparti – områder han fortsat vil sætte skarpt fokus på som gruppeformand. – Erhvervslivet er rygraden i dansk økonomi – vækst og arbejdspladser er med til at finansiere hele vores velfærdssamfund. I dansk politik bliver der talt meget om at bruge penge, men jeg mener også, det er afgørende, at vi snakker om, hvordan vi skal gøre Danmark rigere. Her spiller erhvervs- og skattepolitik en stor rolle, siger han. Tidligere borgmester bliver stedfortræder for Mette Abildgaard
Under Mette Abildgaards barsel træder den erfarne kommunalpolitiker og tidligere borgmester i Allerød Kommune, Erik Lund, ind i Folketinget som hendes stedfortræder. Han overtager således Mette Abildgaards andre ordførerskaber. – Jeg glæder mig bare til at komme i gang. Jeg skal ind og køre den konservative linje videre, være loyal og levere et godt stykke arbejde. Jeg har overtaget nogle meget fine ordførerskaber – for eksempel miljøområdet, som jeg ved, jeg kommer til at arbejde en del med, siger Erik Lund. Foruden Mette Abildgaards ordførerskaber overtager Erik Lund også Anders Johanssons post som beskæftigelsesordfører. Den tidligere borgmester skal dermed bestride fem ordførerposter i Folketinget. Rokaden er midlertidig, mens Mette Abildgaard er på barsel. Hun forventes at vende tilbage til Folketinget i slutningen af vinteren – indtil da overlader hun trygt sine ordførerskaber til Anders Johansson og Erik Lund. – Jeg går på barsel med god samvittighed, for jeg ved, at gruppen nok skal knokle for at skabe stærke, konservative resultater – præcis som de gør nu. Nu sætter jeg mailen på auto reply, så jeg kan koncentrere mig om min familie og min kommende rolle som mor. Og så glæder jeg mig til et gensyn med Folketinget engang i det nye år, siger Mette Abildgaard. Anders Johanssons ordførerskaber: Gruppeformand, politisk ordfører, by,- bolig- og bygningsordfører, erhvervsordfører, finans- og reformordfører, forbrugerpolitisk ordfører samt skatte- og afgiftsordfører. Erik Lunds ordførerskaber: Beskæftigelsesordfører, grundlovsordfører, klimaordfører, miljøordfører samt sundhedsordfører. For yderligere kommentarer, kontakt:
Anders Johansson: 61 62 47 62
Erik Lund: 40 20 42 01
Partiets pressetelefon: 70 70 28 21 