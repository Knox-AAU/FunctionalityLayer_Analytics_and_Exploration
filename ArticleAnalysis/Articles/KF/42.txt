Vaccinationsudspil: Endnu flere børn skal vaccineres. Børne- og socialminister Mai Mercado præsenterede i dag – sammen med sundhedsminister Ellen Trane Nørby (V) – et nyt vaccinationsudspil. Udspillet skal sikre et endnu stærkere vaccinationsprogram, end det vi har i dag. Hovedpunkterne er, at endnu flere børn skal have de anbefalede vacciner, at unge drenge fremover skal tilbydes gratis HPV-vaccine samt at der skal tilbydes endnu bedre influenzavacciner. Mere information til forældre Udspillet sætter også fokus på forældrenes rolle. Blandt andet foreslås det, at sundhedsplejersker skal uddannes som vaccinationsambassadører, der kan tage ud og tale om vigtigheden af vaccination. – Forældrene har et stort ansvar for at få vaccineret deres børn. For nogen er en påmindelse det, der skal til, for andre er der brug for mere oplysning. Derfor har vi sat penge af til mere information til forældrene, som kan bruges i dagtilbuddene til at gå i dialog med forældre om vaccination af børn, siger Mai Mercado og fortsætter: – På den måde håber vi, at endnu flere forældre får vaccineret deres børn, så de børn der er særligt udsat for smitte, ikke bliver nødt til at blive hjemme for at undgå at få en af de alvorlige sygdomme. Følgende tiltag skal styrke vaccinedækningen i Danmark: o   Dialogmateriale til dagtilbud o   Vaccinationsambassadører o   Udvidet og smartere påmindelsesordning o   Analyse vedr. særlige målgrupper o   Pilotprojekt vedr. vaccination i hjemmet o   Fortsat informationsindsats vedr. HPV-vaccination   