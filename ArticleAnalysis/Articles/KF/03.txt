Konservative inviterer til pressemøde om nyt grønt udspil. Høje priser presser i øjeblikket mange danske familier, og vil med al sandsynlighed også gøre det de kommende vintre. Derfor inviterer vi i dag til pressemøde kl. 10.30 om et nyt udspil, som skal gøre det mere attraktivt for boligejere at energirenovere deres boliger. Til gavn for klimaet og den pressede pengepung.  I Danmark bruger vi 40 % af vores energiforbrug i vores bygninger, og over halvdelen af danske parcelhuse har et dårligt energimærke. En bolig med energimærke G bruger ca. 10 gange mere energi end en tilsvarende bolig med et A-mærke. Med andre ord er der et stort besparelsespotentiale i at energirenovere danske boliger. Derfor fremlægger Det Konservative Folkeparti i dag et udspil, hvor vi giver en kontant, grøn boligbelønning til de danskere, som hæver deres energimærke. Det skal øge incitamentet til, at flere danske familier kommer i gang med at energirenovere deres bolig.  ”Vi bliver nødt til at se i øjnene, at der ikke findes et quick-fix på de høje energipriser. I Det Konservative Folkeparti ønsker vi at hjælpe danskerne på den lange bane, og derfor kommer vi i dag med et bud på, hvordan vi kan spare mere af den energi, vi bruger,” udtaler Søren Pape Poulsen. Med den grønne boligbelønning vil Det Konservative Folkeparti sætte skub i de grønne investeringer og skærme danskerne mod konsekvenserne af de høje energipriser. Pressemødet finder sted kl. 10.30 i Det Konservative Folkepartis gruppeværelse på Christiansborg. Søren Pape Poulsen, politisk ordfører, Mette Abildgaard, og klimaordfører, Mona Juul, deltager.   Kontakt presserådgiver Mads Piil Clausen for yderligere information på tlf. 61 62 43 83 