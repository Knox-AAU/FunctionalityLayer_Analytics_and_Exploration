Se billederne fra den konservative EP-fest. I Det Konservative Folkeparti var glæden svær at skjule den 26. maj, da hovedparten af stemmerne til Europa-Parlamentsvalget var talt op kort før midnat. Med 6,2 procent af stemmerne sikrede partiet sig nemlig et af de danske mandater. Det betyder, at partiets spidskandidat, Pernille Weiss, kan se frem til et sæde i Europa-Parlamentet de næste fem år. – Jeg vil bare sige et kæmpe tak til alle dem, der har hjulpet – og selvfølgelig til alle dem der har stemt på mig og stemt på Det Konservative Folkeparti. Jeg glæder mig til at give Danmark en afgørende stemme i EU, lød det fra Pernille Weiss, da hun holdt tale ved Det Konservative Folkepartis valgfest på Christiansborg. Tilstede var også partiformand Søren Pape Poulsen for at takke de i alt 16 konservative EP-kandidater for indsatsen og lykønske dem med et veloverstået valg. – Vi har givet den fuld gas. De konservative kandidater, medarbejdere og baglandet har bare knoklet og knoklet. Det her resultat er noget helt særligt. Det betyder, at vi fortsat har en stemme i den største gruppe i Europa-Parlamentet. Det er ikke kun godt for Det Konservative Folkeparti – det er det allerbedste for hele Danmark, sagde en glad partiformand. Pernille Weiss overtager pladsen efter tidligere vicestatsminister Bendt Bendtsen, som har siddet i Europa-Parlamentet for Det Konservative Folkeparti i 10 år. Det konservative mandat er afgørende for at sikre dansk indflydelse i EU. Som eneste danske parti sidder Det Konservative Folkeparti nemlig i den kristenkonservative gruppe, EPP, som i dag er den største og mest indflydelsesrige gruppe i Europa-Parlamentet. Se billeder fra den konservative valgfest på Christiansborg herunder (Foto: Jakob Knudsen):  