SAND vinder den konservative samfundspris. Hvert år uddeler Det Konservative Folkeparti en samfundspris til en organisation, der gør et vigtigt arbejde. I år har en enig folketingsgruppe besluttet, at prisen går til SAND – De Hjemløses Landsorganisation. Begrundelsen lyder, at SAND om nogen er en organisation, der sørger for støtte og medmenneskelighed til nogle af landets mest udsatte borgere. Folketingsgruppen lagde blandt andet også vægt på, at SAND formår at sætte den udsatte borger i centrum og inddrage borgeren i arbejdet med, hvordan de bedst muligt kan hjælpe ham/hende. ”SAND gør et fantastisk arbejde. De er i øjenhøjde med de hjemløse, og i Socialministeriet er vi slet ikke i tvivl om, at deres arbejde gør en kæmpe forskel,” lyder det fra børne- og socialminister Mai Mercado, der har fået æren af at overrække prisen ved landsrådet, og fortsætter: ”Når vi går i gaderne, især i de større byer, så kan vi ikke undgå at se de hjemløse. Unge som gamle – mænd som kvinder. Bag de hjemløse, vi møder, eksisterer der ofte en fortid, der indeholder misbrug, psykiske lidelser, svigt fra familien og ensomhed. Mange forbinder udelukkende hjemløshed med det at være uden bolig, men det er langtfra det værste aspekt af det at være hjemløs. For det hjælper ikke at få en bolig, hvis alt andet ramler ned over en, og man ikke har et netværk til at samle en op.
Lige præcis derfor er der brug for organisationer som SAND. Vi ved fra erfaring, at det er vigtigt at se på andre faktorer end kun den manglende bolig. Det hjælper ikke at give den hjemløse en bolig, hvis det er misbruget eller ensomheden der er det problem der bør tages hånd om først.”. I alt var der indstillet ti forskellige organisationer til samfundsprisen. Det kom derfor som en glædelig overraskelse for SAND, at de løb med prisen: ”Vi ser prisen om en stor anerkendelse af, at vi sætter hjemløshed på den socialpolitiske dagsorden. Det giver os tro på, at vores arbejde virker, og det giver os styrke til at kæmpe endnu hårdere for værdige forhold for hjemløse,” lyder det fra Christina Strauss, der er næstformand i SAND. Prisen uddeltes lørdag eftermiddag på Det Konservative Folkepartis landsråd, som finder sted på Tivoli Hotel i København. For yderligere oplysninger, kontakt presserådgiver Tanja Pinderup på tlf: 6162 5040. 