Ny fordeling af ordførerskaber i Det Konservative Folkeparti. Det Konservative Folkeparti ændrer i fordelingen af partiets ordførerskaber, efter Rasmus Jarlov er blevet erhvervsminister og er trådt ud af partiets folketingsgruppe. Han efterlader dermed en række ordførerskaber, samtidig med at Merete Scheelsbeck træder ind i Folketinget som hans stedfortræder. Søren Pape Poulsen har derfor ved partiets gruppemøde den 26. juni gennemført en ordførerrokade, der blandt andet betyder, at Anders Johansson bliver ny finansordfører og overtager posten som næstformand i folketingsgruppen. “Jeg er glad for de nye poster og ser frem til de spændende opgaver, de fører med sig. Heriblandt finanslovsforhandlingerne, som vi tager fat på efter sommerferien,” siger Anders Johansson, som også har overtaget Rasmus Jarlovs plads i finansudvalget. Derudover vikarierer Anders Johansson som politisk ordfører, når Mette Abildgaard går på barsel til efteråret. Merete Scheelsbeck vælges officielt ind som suppleant den 6. september, når Folketinget samles, men varetager og udtaler sig på vegne af sine ordførerskaber fra dags dato. Hun bliver blandt andet uddannelses- og forskningsordfører. Med rokaden overtager Brigitte Klintskov Jerkel familie- og børneordførerskabet, mens Naser Khader bliver ny formand for forsvarsudvalget. Anders Johansson: Næstformand i folketingsgruppen, finans- og reformordfører, ordfører for skatter og afgifter, beskæftigelsesordfører.
Merete Scheelsbeck: Uddannelses- og forskningsordfører, kulturordfører, ligestillingsordfører, EU-ordfører, ordfører for Grønland og Færøerne, udviklingsbistandsordfører
Brigitte Klintskov Jerkel: Familie- og børneordfører, social- og handicapordfører, transportordfører
Naser Khader: Forsvarsordfører og formand for forsvarsudvalget Den fulde liste over fordelingen af ordførerskaberne kan findes på partiets hjemmeside. For yderligere kommentarer kan ordførerne kontaktes på:
Anders Johansson – 61 62 47 62
Merete Scheelsbeck – 30 29 52 48
Brigitte Klintskov Jerkel – 61 62 49 15
Naser Khader – 61 62 46 40 Partiets presseafdeling kan kontaktes på 70 70 28 21. 