Mette Abildgaards tale til Folketingets afslutningsdebat. Jeg har hørt på rygtebørsen, at det virkelig har været varmt udenfor i dag! Sommeren er over os, og rigtig mange danskere glæder sig til ferie. Badeture i Vesterhavet, en is på havnen eller måske en cykeltur rundt i det danske land. Andre holder sig til at se cykling i fjernsynet. Jeg forbinder selv sommerferien med Tour de France. Det er ganske simpelt fantastisk at blunde på sofaen til lyden af Jørgen Leths stemme, der beskriver franske bjerglandskaber.  
Statsministeren han er også vild med Tour de France, og han var på sidste år på charmeoffensiv hos Præsident Macron, for at lægge billet ind på en dansk tourstart. Mens vi venter på det lykkes, så vil jeg tage jer med på en ”Tour de Danmark”  



 1. Vi starter i Nordjylland. Hvis man som cykelrytter må ned og bide i asfalten, skal man kunne få hjælp fra sundhedsvæsnet. Derfor har regeringen med finansloven afsat over 800 millioner kroner til at styrke det nære sundhedsvæsen. Det er noget der kan mærkes lokalt. For eksempel i Frederikshavn, hvor de har fået over seks millioner kroner til etablering af Frederikshavn Lægehus.  2.  En punktering rammer holdet, da vi passerer igennem den rå natur ved Hammer Bakker i Nordjylland. Pyt. Vi nyder området mens lapningen står på. Her starter snart et af danmarkshistoriens største naturgenopretningsprojekter – takket være midler vi konservative fik afsat på finansloven. Det er et grønt fingeraftryk, som vi er stolte af.  
Vi ankommer til Midtjylland, selvfølgelig igennem min partiformands hjemstavn: Viborg, der betyder helligt bjerg. Cykelryttere de smider ofte deres vandflasker i vejkanten, på vej op af de stejle bjerge, hvor så begejstrede børn samler dem ind som souvenirs. Det er også det eneste tilfælde, jeg kan acceptere, at man smider plastik i naturen.  
3.  Feltet stopper i Holstebro hos Færch Plast. Engang pralede de af, at alt deres plast blev lavet af ny plast. I dag markedsfører de sig på det stik modsatte – de genanvender plastik fra vores pantsystem, til fremstilling af emballage til fødevarer. Den type succeshistorier skal vi skabe mange flere af i fremtiden! Jeg vil gerne rose oppositionen, som har præsenteret et godt udspil om plastik. Vi følger snart op med endnu flere gode initiativer i regeringens plastikhandlingsplan. 
   4.  I Aarhus kører feltet gennem Gellerupparken. Her har Justitsministeren været på besøg, for at tale med beboerne og politiet om, hvordan vi kan sikre tryghed i området. I Aarhus-vest har man været hårdt ramt af bandekrig.
 Ligesom at dopingryttere bliver straffet hårdt, når de bryder reglerne – så ønsker vi også at straffe de, som skaber utryghed i gaderne. Vi styrker derfor politiet med 1,3 milliarder kr. frem mod 2021. Vi øger optaget på politiskolen med yderligere 300 politistuderende –  både i år og næste år.  
Det er tydeligt, at regeringens bandebakke virker! Banderne er pressede. På 40 dage har ni bandemedlemmer fået mere end 75 års fængsel. Antallet af skyderier i det offentlige rum falder. Og på ét år, er der sat 40 % flere bandemedlemmer i fængsel – det er et rekordhøjt! Og hvor var det en fornøjelse at læse på forsiden af Berlingske Tidende forleden, at banden Loyal to Familia smuldrer!  
5.  Touren byder på en enkel-start i den grønne energi-hovedstad, Esbjerg. Her vil man kunne skimte ud til Horns Rev 3, der er i gang med at blive bygget. Vi er også i fuld gang med forhandlingerne om et nyt energiforlig, og fra konservativ side håber vi på et både bredt og ambitiøst forlig, hvor vi i fællesskab tager ansvar for de kommende generationer! Jeg kan slet ikke holde ud, som debatten i dag bruges til at tale os væk fra hinanden, i stedet for tættere på hinanden! Det vil eftertiden ikke tilgive os! 6.  Ingen ”Tour de Danmark” uden drikkepauser, og feltet gør stop nær den dansk-tyske grænse. Vi vil gerne nedbringe mængden af grænsehandel. Derfor lavede vi i efteråret en stor Erhvervs- og vækstpakke, som afsætter knap 15 mia. kr. frem til 2025 til at styrke dansk erhvervsliv – blandt andet ved at fjerne afgifter som gør det mere attraktivt at handle i Tyskland end i Danmark.  
7.  Vi kører 177 km Nyborg, hvor vi finder Skovbrynets børnehus, der har stor succes med at imødekomme den moderne børnefamilie, ved at have fleksible åbningstider. Den model ønsker vores Børne-og socialminister Mai Mercardo at få udbredt. Derfor er vi glade for aftalen om Dagtilbud, som har gjort det nemmere for børnefamilier at kombinere pasning i institution, med børnepasning i hjemmet. Det lykkedes også ministeren at få en bred aftale i hus om et nyt familieretssystem – tak til alle folketingets partier for at bakke op!
 I Det Konservative Folkeparti vil vi en stærkere indsats om vores børn. Vi ved fra bl.a. amerikansk forskning, at barnets første 1000 dage har afgørende betydning for, hvordan det går i det videre liv. Det er også derfor, at vi i år har sat børneopdragelse til debat. De fleste forældre klarer det godt. Men det er et problem, når et mindretal ikke lærer deres børn de fundamentale værdier, vi har i vores samfund. Derfor kan det også være nødvendigt med obligatoriske dagtilbud i udsatte boligområder.  8.  Feltet krydser Storebæltsbroen, som Transportministerens i dagens anledning har lukket for trafik – vi måtte give ham et løfte om, at vi nok skal sænke brotaksten endnu mere i fremtiden, som tak for hjælpen.  9.  Et godt cykelhold skal både være i stand til at angribe, men også at beskytte og forsvare hinanden i feltet. I årtier har et politisk flertal skåret ned på vores forsvar, i det ene forlig efter det andet. Det har været en stigning uden for kategori, at overbevise de fleste andre partier om, at Danmark har brug for et stærkt forsvar. Men nu er det lykkedes. Forsvaret får et substantielt løft de kommende år, så bevilling i 2023 være styrket med 4,8 mia. kr. Derfor vil jeg lade touren går forbi Korsør, hvor den lukningstruede flådestationen, nu bliver moderniseret og får 60 nye arbejdspladser. Det er et direkte resultat af forsvarsforliget. 
10.  Som lovgivere skal vi være hjælperytter for vores mange dygtige virksomheder. Vi sender feltet igennem en konservativ kommune, Høje-Taastrup, så rytterne kan opleve Sjællands mest erhvervsvenlige kommune. Skal dansk erhvervsliv have medvind på cykelstien, skal vi fortsætte kampen mod skatten på generationsskifte.    I de kommende år skal op mod 23.000 danske virksomheder foretage et generationsskifte. Hvis vi ikke vil risikere, at det kan koste fyringer, hos deres 300.000 ansatte, så skal vi have sænket skatten på at overdrage virksomheden til næste generation. Vi er allerede nået et godt stykke på etapen – og har fået skatten ned fra 15-5 %. Men vi skal helt i mål, og på den måde hjælpe de danske virksomheder, som skaber dansk vækst og velfærd til Danmark. 
 11. Og lad mig så lige komme ind på en anden tåbelig skat: Skatten på at ende sine dage – dødsskatten. For når vores felt kører fra Høje-Taastrup og ind mod Rådhuspladsen, så cykler de igennem Vanløse – og her møder vi Rasmus Drews. Han skrev for nylig i avisen, at den dag han dør, ønsker han, at hans søster skal arve, hvad han måtte efterlade sig. Men fordi vores lovgivning siger, at en søster ikke er nærmeste familie, så skal statskassen have mere end en tredjedel af hans værdier. Af værdier, som han allerede har betalt skat af én gang, vel og mærke. Det hører ingen steder hjemme, og derfor vil vi i Det Konservative Folkeparti både have fjernet generationsskifteskatten og arveafgiften. 12. Nu er vi nået til målstegen i København. Vores chancer for en Tour-start i Danmark afhænger i høj grad af, at vi har en stærk og velfungerende hovedstad. Vi har derfor netop nedsat et ministerudvalg, der skal arbejde med hovedstadsområdets udvikling frem mod 2030.  Etapen er slut, men før I går helt sukkerkolde, vil jeg lige uddele dagens trøjer:  
Den hvide ungdomstrøje vil jeg give til Dansk Folkepartis unge politiske talent, Hr. Peter Koefoed. Han har markeret sig som en stærk rytter, og jeg ved, at han og vores Justitsminister har haft et godt samarbejde i det forgange år.     Den grønne pointtrøje vil jeg give til Fru. Britt Bager, der på kort tid har spurtet sig til at være Venstres nye politiske ordfører og som på flot vis har repræsenteret sit parti i dag.    Og så er der den prikkede bjergtrøje – til én der altid søger mod højderne. Det må være Hr. Uffe Elbæk og Alternativet, som ikke har nogen overligger, når det gælder den grønne politik. Vi er ikke altid enige, men det er fint med en grøn bjergrytter i Folketinget! Og så skal vi naturligvis slutte af med den gule trøje.  
 I år har vi slået danmarksrekord i beskæftigelse. Der er færre på offentlig forsørgelse, end der har været i 11 år. Og væksten er den højeste i mere end ti år. Kort sagt: Dansk økonomi er i topform. Det går godt i Danmark! 
 Derfor synes jeg statsministeren skal stå øverst på podiet i den gule trøje. Måske nogen undrer sig over, at jeg ikke giver den til Justitsministeren, min partiformand, men jeg tror helt ærligt, at Statsministeren generelt befinder sig bedre i stramt cykeltøj.  Selvom jeg må give vores kloge og charmerede Kronprinsesse FULDSTÆNDIG ret, den slags klæder sjældent mænd over 40. 
Tak for ordet.
 