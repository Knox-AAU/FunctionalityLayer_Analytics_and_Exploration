Grønne og sikre biler bliver billigere. Det Konservative Folkeparti har netop indgået en aftale om en omlægning af de danske bilafgifter med de andre regeringspartier og Dansk Folkeparti. Aftalen vækker glæde hos den konservative finansordfører Rasmus Jarlov, fordi bilerne i familieklassen såsom en VW Passat eller en Mazda 6 i snit bliver over 40.000 kroner billigere. ”Med den nye aftale hæves skalaknækket til 185.000 kroner, og den lave sats sættes ned til 85 procent. Samtidig ændrer vi på de grønne dele af bilafgifterne, så biler, der kører langt på literen, slipper billigere. Det betyder samlet set, at grønne og sikre biler, som de danske familier typisk kører rundt i, bliver væsentligt billigere,” udtaler Rasmus Jarlov og fortsætter: ”Det her er i praksis en skattelettelse for danskerne, og skattelettelser kan vi godt lide fra konservativ side. Dette er i øvrigt et godt eksempel på, hvordan vi kan få meget ud af få penge. Aftalen ender med kun at koste statskassen 200 millioner kroner årligt, men med tusindvis af grønnere og sikrere biler til danskerne er det en stor gevinst for et relativt begrænset beløb.” Den konservative finansordfører takker i øvrigt regeringens støtteparti Dansk Folkeparti for aftalen: ”Vi kunne måske have klaret det hurtigere, og det kunne selvfølgelig også være gået endnu mere i vores retning – men alt i alt vil jeg gerne takke DF for en god aftale, der sikrer, at grønne og sikre biler bliver billigere for danskerne. Det har været vigtigst for os, og derfor er vi tilfredse.”   