Folketingsåret blev åbnet med godt humør. Som det står skrevet i Grundloven, starter folketingsåret den første tirsdag i oktober. Arbejdet har dog været igang siden august, men fra nu af skal der stemmes om lovgivningen. Det drejer sig ikke mindst om generel lovgivning, men i den grad også finansloven, som skal forhandles og vedtages i den kommende tid. Dagen startede ud med gudstjeneste i Christiansborg Slotskirke klokken 10, hvorefter folketingsåret officielt blev åbnet i salen, bl.a. med deltagelse af Hendes Majestæt Dronningen. Herefter holdte statministeren sin åbningstale, og efter talen satte alle Det Konservative Folkepartis folkevalgte og ansatte sig sammen til en fælles frokost. Vi glæder os til et spændende folketingsår, hvor vi vil kæmpe for mere tryghed og flere muligheder for alle danskere.   



 