Valgkampen er skudt i gang!. Statsminister Lars Løkke Rasmussen har trykket på valgknappen, og tre ugers valgkamp er dermed officielt skudt i gang. I Det Konservative Folkeparti er vi klar – klar til at overbevise danskerne om, at kryds ud for C den 5. juni er et kryds til gavn for dig og for Danmark. Vi går til valg på fire temaer: Vi kæmper for lavere skat og virksomheder i vækst, vi arbejder for hjælp og omsorg, når du har brug for det, vi mener, alle skal have respekt for loven og vores fælles værdier, og så ønsker vi alle børn en god start på livet. Læs mere om de konservative mærkesager her. Partiet stiller med et skarpt felt af dygtige kandidater fordelt i de 10 storkredse. Det konservative kandidatfelt spænder vidt og bredt med kandidater fra 23 til 70 år, studerende og erfarne erhvervsfolk, nye kandidater og nuværende folketingsmedlemmer og ministre. Fælles er, at de alle brænder for et konservativt Danmark. Sammen med deres kampagnehold med frivillige ildsjæle har de knoklet i månedsvis for at blive klar til kamp. Bliv klogere på, hvem de konservative folketingskandidater er her på partiets hjemmeside, hvor du også kan finde deres kontaktoplysninger, hvis du har spørgsmål til deres politik eller ønsker, at de skal deltage i arrangementer i forbindelse med valgkampen. Valgkampen foregår der, hvor du er, og du vil de kommende uger møde de konservative folketingspolitikere alle vegne. Deres plakater hænger på lygtepælene. De deler flyers og morgenkaffe ud på torve, togstationer og ved dit lokale supermarked. Og så deltager de aktivt i debatter og interviews rundt omkring i landet. Du kan også følge Det Konservative Folkeparti på de sociale medier. På partiets Facebook-side deles relevante nyheder og begivenheder, på partiets Instagram-profil kan du se billeder og videoer fra en række arrangementer, og på Twitter er vi som altid parate til fortælle om vores politik – alt sammen for at gøre dig klogere på, hvorfor du skal stemme konservativt. I Det Konservative Folkeparti ønsker vi alle en god valgkamp. Vi glæder os til at møde jer ude i landet, og så håber vi, I vil bakke op om partiet, når I skal i stemmeboksen den 5. juni. Det er til gavn for dig og for Danmark. 